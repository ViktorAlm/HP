{"answers": [], "options": [["Yrkesskickligheten.", "Personligheten.", "Arbetssituationen.", "Inkomsten."], ["Den altruistiska och den materialistiska.", "Den individualistiska och den instrumentella.", "Den altruistiska och den instrumentella.", "Den individualistiska och den materialistiska."], ["Man tänker på sig själv i första hand.", "Man vill inte göra mer än vad som krävs.", "Man fokuserar på nyttoaspekten av sitt arbete.", "Man bryr sig främst om vad man får betalt."], ["Att definitionerna av regimtyperna framstår som oklara.", "Att regimtyperna är föråldrade och därför svårbegripliga.", "Att regimtypernas koppling till det aktuella ämnet är för svag.", "Att regimtyperna delvis sammanfaller och därför lätt blandas ihop med varandra."]], "questions": ["13. Vad ser Tomas Berglund, enligt textförfattarens framställning, som avgörande för vilken attityd en person har till sitt arbete?", "14. Om vi tillämpar Tomas Berglunds resonemang och terminologi, vilka två attityder finner vi då oftast bland personer i chefsställning?", "15. Vad kan, enligt Berglunds hypotes, bli följden när man som lojal anställd utsätts för en otrygg arbetssituation?", "16. Vilken invändning riktar textförfattaren mot regimindelningen av de länder som ingår i Berglunds studie?"], "article": "Attityder till arbete\nTomas Berglunds avhandling Attityder till arbete i Västeuropa och USA: teoretiska perspektiv och analyser av data\nfrån sex länder blickar tillbaka på 1990-talet, ett decennium som i många västländer främst torde förknippas\nmed omfattande förändringar inom arbetsmarknad och\narbetsliv. Hemma i Sverige tycktes en våg av omvälvningar,\npå såväl organisationsnivå som samhällsnivå, kulminera\nunder perioden. Gamla värderingar och rättesnören inom\narbetslivet tycktes hamna i skymundan, medan individualistiska värderingar och mindre stabila anställningsformer\ntycktes vinna mark.\nEn stark internationaliseringstrend blev också tydlig\nunder perioden. Ett utökat politiskt samarbete i Europa,\nen alltmer rörlig marknad, en alltmer rörlig produktion\noch en växande globaliseringsdebatt som ofta betonade\nen hårdnande internationell konkurrens och en fortgående likformningsprocess i västvärlden, var några av inslagen. Med detta som bakgrund framstår förtjänsten med\navhandlingens komparativa ansats som uppenbar. Det är\nframför allt komparativa studier som har förutsättningar\natt ge stadga i den fortgående debatten: genom att belysa\nvad som kan sägas vara generella tendenser och vad som\nmåhända är specifikt för en enstaka nation eller en viss\ntyp av nationer. Alltför få sådana undersökningar rörande\nanställdas engagemang och attityder i sina arbetsorganisationer har publicerats på senare tid.\nDe beroende variablerna i Berglunds avhandling är en\nuppsättning värderande omdömen om vad som är viktigt\nmed ett arbete. Föresatsen är i första hand att konstruera\noch testa en teoretisk förklaringsmodell rörande variationen härvidlag, men också att kartlägga förhållanden mellan attityderna i ett antal utvalda nationer. Sex länder jämförs: Sverige, Norge, Tyskland, Frankrike, Storbritannien\noch USA. De data författaren använder sig av är insamlade\n1997 (och i viss utsträckning 1989) i regi av International Social Survey Program (ISSP). ISSP har som syfte att\nkontinuerligt samla genuint jämförbara attityddata i en\nuppsättning industrialiserade länder.\nBerglund indelar de länder han valt att studera i tre\nolika regimtyper utifrån Esping-Andersens välfärdsregimer: USA och Storbritannien betecknas som liberala välfärdsstater, Tyskland och Frankrike som korporativa välfärdsstater och Sverige och Norge som socialdemokratiska\nvälfärdsstater. Även om regimindelningen har intuitiv relevans saknar jag på den här punkten en diskussion kring\nalternativa indelningar med mer explicit relevans för studier av arbetslivet. Problemet med en okritisk användning\nav välfärdsregimer är i det här sammanhanget att läsaren\ninte per automatik lotsas fram till de länderskillnader som\nkan tänkas ha särskild betydelse för just organisation och\narbetsliv.\nBerglund utarbetar därefter en typologi rörande attityder till arbete. Bland Berglunds slutgiltiga attitydtyper hittar vi den altruistiska attityden, som betecknar en\npositiv värdering av möjligheten att hjälpa andra och vara\nnyttig för samhället. Vi hittar vidare den materialistiska\nattityden, vilken definieras som en positiv värdering av\nhög inkomst och goda karriärmöjligheter. Vi hittar vidare\nden instrumentella attityden, som består i en övervägande\nfokusering på inkomstaspekten av en anställning. Slutligen hittar vi den individualistiska attityden, som är en\npositiv värdering av att kunna arbeta självständigt och att\nkunna styra sina arbetstider.\nDen förklaringsmodell som Berglund sedan utarbetar grundar sig på antagandet att ovanstående attityder i\nallt väsentligt formas i den arbetssituation som individen\nbefinner sig i och att de oberoende variablerna framför allt\när hierarki och integration. Hierarkidimensionen bestäms\nav överordning och underordning, där chefer och professionella är överordnade medan servicearbetare och manuella arbetare är underordnade. Integrationsdimensionen\nbestäms av graden av lojalitet mot den organisation som\nden anställde arbetar inom. Lojaliteten ses då som resultatet av en integrationsprocess och som nära förbunden\nmed dominansrelationer och i många fall helt enkelt en\nförutsättning för att säkerställa maktmediets funktion.\nBerglund utvecklar sedan förklaringsmodellen i följande hypoteser: 1) Altruistisk attityd bör vara vanligast\nbland underordnade som är lojala mot organisationen –\nen sådan situation stimulerar värderingar av möjligheten\natt hjälpa andra och att vara nyttig för samhället. 2) Materialistisk attityd bör vara vanligast bland överordnade vilka\när lojala mot organisationen – en sådan situation stimulerar värderingar av hög inkomst och goda karriärmöjligheter. 3) Instrumentell attityd bör vara vanligast bland\nunderordnade vilka inte är lojala mot organisationen – en\nsådan situation stimulerar en fokusering på inkomstaspekten i en anställning. 4) Individualistisk attityd bör vara\nvanligast bland överordnade vilka inte är lojala mot organisationen – en sådan situation stimulerar värderingar av\natt kunna arbeta självständigt och att kunna styra sina\narbetstider.\nI ett antal empiriska avsnitt visar Berglund bland annat\natt det finns ett tydligt positivt samband mellan hierarkisk\nposition och lojalitet mot organisationen. Han visar också\natt den utarbetade förklaringsmodellen får empiriskt stöd i\nSverige, Norge och Tyskland. Däremot hittas inget sådant\nstöd i Frankrike, Storbritannien och USA. Vad gäller jämförelser över tid får vi veta att den materialistiska attityden\nhar minskat i utbredning sedan 1989 i de länder där jämförelser kan göras (Norge, Tyskland, Storbritannien och\nUSA), och att den instrumentella attityden har minskat i\nNorge och Tyskland men tilltagit i USA och Storbritannien. Vi får också veta att 1997 är den altruistiska attityden\nvanligast i USA medan den individualistiska är vanligast\ni Sverige.\nÄven om resultaten vid jämförelser mellan länder och\növer tid föranleder Berglund att diskutera betydelsen av\nkulturella, politiska och ideologiska föreställningar och\nförändringar, behåller han sitt huvudsakliga fokus på\narbetssituationens betydelse. Berglund menar avslutningsvis att den altruistiska och den individualistiska attityden i\nvissa fall kan förklaras av en psykologisk försvarsmekanism\ni motsägelsefulla arbetssituationer, det vill säga när individens värderingar skiljer sig avsevärt från hennes yttre villkor. Två hypoteser utarbetas. För det första menar Berglund att hög lojalitet mot den organisation man arbetar i\nparat med oro att förlora sitt jobb (motsägelsefull arbetssituation) kan föranleda en altruistisk syn på arbetet.\nNär det saknas reellt utbyte från organisationen i form\nav anställningstrygghet kan, argumenterar textförfattaren,\nett altruistiskt engagemang upprätthålla en meningsfullhet i arbetet.\nDen andra hypotesen rörande psykologiska försvarsmekanismer gör gällande att höga karriärambitioner i en\norganisation som inte erbjuder några speciella karriärmöjligheter (motsägelsefull arbetssituation) kan ge upphov till\nen individualistisk attityd. Argumentet är att individen\nhär utvecklar en syn på arbetet som betonar hennes oberoende av organisationen. Detta för att hantera besvikelsen\növer den uteblivna karriären.\n Carl Hult", "id": ""}