{"answers": [], "options": [["Manifestets tes motsägs av framställningen i Infans.", "Infans förenklar manifestets huvudbudskap.", "Manifestets tes gestaltas konstnärligt i Infans.", "Infans saknar manifestets eleganta form."], ["Han menar att Granström gör sig skyldig till samma sak som hon själv invänder mot.", "Han menar att Granström bekämpar idéer som inte finns i realiteten.", "Han menar att Granström inte presenterar en egen sammanhållande idé.", "Han menar att Granström inte ger några konkreta exempel på det hon argumenterar för. Barnatro"]], "questions": ["11. Hur förhåller sig, enligt recensentens resonemang, böckerna Infans och Det barnsliga manifestet till varandra?", "12. Vilken kritik riktar recensenten mot Helena Granströms resonemang i Det barnsliga manifestet?"], "article": "”Barnet är civilisationens förvaltare av det förciviliserade.”\nSå lyder en karakteristisk formulering i Helena Granströms Det barnsliga manifestet. Om den illustrerar det jag\ngillar med boken – elegansen, idérikedomen, den intellektuella oräddheten – så ger den också en antydan om den\nromantiska hållning jag ogillar. Det barnsliga manifestet\när utpräglat essäistisk: texten far hit och dit, tillåter sig\natt vara motsägelsefull, tänker snarare än presenterar ett\nfärdigt resultat, hämtar stöd för sin sak lite överallt – hos\nFreud, Gombrowicz, Winnicott, i antropologin med mera.\nMen denna osystematiska karaktär till trots går det inte att\nkomma ifrån att Granström driver en tes: i det moderna\nsamhället trängs det barnsliga konsekvent undan; vuxenblivandet handlar om att skära av den lekfullhet, kreativitet och omedelbarhet som barndomen rymmer. På så vis är\nvi alla stympade, ofria, mekaniska, alienerade. Undantaget\när barnet och den ”kreativa människan”.\nDet lilla problemet med denna stereotypa romantik är\natt den inte kan förklara varför offentligheten på gott och\nont tycks bli alltmer infantiliserad, med lekprogram utan\nslut, pryd sexfixering, sportfanatism och en ständig jakt\npå ”ungdomlighet”.\nDet stora problemet är att Granströms sätt att resonera\när ett bra exempel på den fyrkantighet hon kritiserar: natur\nställs mot kultur, lek mot allvar, välbefinnande mot effektivitet, frihet mot disciplinering, kropp mot förnuft. Vad\nsom saknas är ambivalens, dialektik, förståelse för att det\nena kan förmedlas av det andra, att vuxenblivande också\ninnebär frigörelse, att kreativitet är en form av rationalitet,\natt barndom också är en konstruktion.\nNär hon talar om ”en galenskap som finns latent i varje\nmänniska, en galenskap som är en del av vad det innebär\natt vara mänsklig” är hon något mer dynamiskt och intressant på spåren, men tyvärr är det ett undantag. Den övergripande bilden är alltför schablonartad, för enkel.\nParallellt med manifestet ger Granström ut kortromanen (genretillhörigheten är diffus) Infans. Det ligger förstås nära till hands att läsa den i ljuset av manifestets barnslighetsvurm, men faktum är att böckerna inte är särskilt\nsamstämmiga. Även om Infans kretsar kring tre personer\n– ett par och deras spädbarn – är den klaustrofobiskt jagcentrerad. Mannen är en motpart som aldrig framträder i\negen rätt, och barnets närvaro är nästan abstrakt. Kvar står\nvi med jaget – neurotiskt, självupptaget, alienerat.\nDet är en irriterande bok, vilket inte betyder att den\när dålig, bara svår att få grepp om. Ett sätt att göra den\nbegriplig är att läsa den som en subjektiv gestaltning av en\nförlossningsdepression.\nI det perspektivet blir den också ett slags genmäle mot\nmanifestet: här finns barnsligheten, galenskapen, kroppsligheten, självupptagenheten – inte i första hand hos spädbarnet utan hos den dysfunktionella föräldern.\nDet är inte enkelt, inte vackert, men heller inte\nschablonartat.\nAnders Johansson", "id": ""}