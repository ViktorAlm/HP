{"answers": [], "options": [["Opartiskhet och tillförlitlighet.", "Koncentration och förenkling.", "Granskning och analys.", "Humor och lättsamhet."], ["Sympatin följdes efter hand av en mer kritisk hållning.", "Kritiken avtog när nazismen började framstå som en gemensam fiende.", "Kritiken bestod även om argumenten förändrades.", "Den första misstron ersattes av en större förståelse."], ["Objektiv.", "Osammanhängande.", "Svartvit.", "Nyansrik."], ["Som en neutral bearbetning.", "Som en vinklad betraktelse.", "Som en välvillig presentation.", "Som en kritisk analys."]], "questions": ["13. Vad är enligt texten utmärkande för artiklarna i Reader’s Digest?", "14. Hur kan man utifrån texten bäst beskriva den bild som Reader’s Digest gav av Sovjetunionen under mellankrigstiden?", "15. Hur kan man, enligt texten, bäst beskriva den världsbild som Reader’s Digest har gett uttryck för?", "16. Hur kan man, utifrån Kim Salomons referat, bäst karakterisera Joanne P. Sharps studie av Reader’s Digest?"], "article": "läs\nEn av de största tidskriftsframgångarna i USA, Reader’s\nDigest, utkom redan 1943 på svenska som Det Bästa. Framgångsreceptet var inte eskapism, än mindre mode och sex,\nutan i stället moral och politik.\nI USA utkom Reader’s Digest redan 1922. Tidskriften\nvände sig till den växande medelklassen och marknadsfördes som ett ”fickuniversitet”.\nGrundaren DeWitt Wallace förkroppsligar den amerikanska drömmen om den fattige pojken som blir miljonär.\nHan och hans fru Lila Bell Wallace producerade det första\nnumret av tidskriften i sitt hem i Pleasantville. Var annars,\när det frestande att säga. Namnet Pleasantville står som\nsymbol för en idyllisk amerikansk småstadslivsstil. I sin\nbok Condensing the Cold War. Reader’s Digest and American\nIdentity skriver Joanne P. Sharp att om inte Pleasantville\nexisterat hade Reader’s Digest uppfunnit staden.\nTidskriftens innehåll är förutsägbart, menar Sharp. I\nvarje nummer finns artiklar om aktuella händelser, där den\nenskilda människans öde sätts i fokus. Artiklarna handlar\nom mod i farofyllda situationer, osjälviska handlingar, försakelser och vedermödor. Resebeskrivningar, humor och\nnoveller ingår också. Konceptet är genialt enkelt, nämligen sammanfattningar. Artiklar från andra tidningar förkortas och koncentreras. Timmar ägnas åt att skära ned\nen text till ett minimum. När tidskriften introducerades i\nSverige presenterades den som en läsetjänst, ”som väljer ut\ndet bästa ur den störtflod av artiklar och böcker som översvämmar världen”. Kunskap skulle göras lättillgänglig för\nden som inte hade intresse av att ägna sig åt mer intellektuella resonemang. DeWitt Wallace betraktade traditionell\njournalistik som mångordig och svamlig. Den moderna\nkonsumenten behövde enligt honom bara objektiva fakta.\nObjektivitet, eller rättare sagt känslan av objektivitet,\nåstadkommer man enligt Sharp dels genom att använda\nett faktaspråk, dels genom att skapa en illusion av att\nredaktörerna omsorgsfullt väljer ut ”det bästa” från andra\ntidskrifter utan att ta politiska hänsyn. I tidskriften refereras till ett omfattande material, vilket ger intryck av att\nbåda sidor får komma till tals. Begreppet sanning har stor\nauktoritet. Men Reader’s Digest befinner sig långt från det\nobjektivistiska idealet. I stället genomsyras den av ett envetet försvar av amerikanska värderingar. USA är politiskt\noch moraliskt normerande. Den klassiska amerikanska\nhistorien om heroiska pionjärer omgivna av vilda indianer\nfår i Reader’s Digests värld en ny utformning. Kommunister ersätter indianer.\nHotet mot den fria världen utgjordes av Sovjetunionen\noch kommunismen, även om hotbildens intensitet var\nberoende av politiska konjunkturer. Under större delen\nav mellankrigstiden visade Reader’s Digest stor förståelse\nför utvecklingen i Sovjetunionen. Den ryska revolutionen betraktades som en naturlig reaktion mot tsardömet.\nEnligt Sharp hyllades Stalin för sin hängivenhet och sitt\nhårda arbete. Utrensningarna av motståndare förklarades\nmed att han försvarade ett djärvt politiskt program.\nI mitten av 1930-talet växte kritiken av Sovjetunionen.\nStalin jämfördes med Hitler och Mussolini. Under andra\nvärldskrigets senare hälft fick Sovjetunionen som allierad\ni kampen mot nazismen förvisso en renässans. Den ryske\nsoldatens mod hyllades. Men efter krigsslutet förbyttes\nhyllningarna snabbt i en inbiten och oförsonlig antikommunism. Beskrivningar av svält, Gulag och terror dominerade. Sovjetunionen anklagades för att ha dolt sina grymheter och sin brutalitet för granskning utifrån. Samtidigt\nfanns det motsägelser i beskrivningarna. Sovjetunionen\nbetraktades som både militärt överlägset och hopplöst\nineffektivt. Sjukdomsbilder var vanligt förekommande i\ntidskriftens metaforik. Kommunismen beskrevs som en\ncancersvulst. Motstånd mot kommunismen jämfördes\nmed kroppens naturliga reaktion mot virusinfektioner.\nReader’s Digest såg blott två politiska alternativ – demokrati och kommunism. I det kalla krigets scenario fanns\ndet ingen tredje väg. Och endast en kunde segra. Sharp\nmenar att redaktörerna försökte förstå Sovjetunionen,\nmen att de inte förmådde göra det utanför den rådande\ndiskursen i västvärlden. Sovjetunionen var totalitärt och\nUSA stod för frihet i en bipolär värld där det inte fanns\ngrå zoner.\nReader’s Digest byggde sin världsbild på det kalla krigets\nföreställningsvärld. Allt sedan Berlinmurens fall 1989 har\ntidskriften liksom USA försökt att omdefiniera sin roll.\nUSA:s globala moraliska ledarskap för den fria världen är\nenligt Reader’s Digest inte längre lika självklart. Det amerikanska folket anses ha övergett sin historiska roll. Knarkmissbruk, terrorism, islamisk fundamentalism och kärnfamiljens upplösning ingår i tidskriftens nya hotbilder.\nDet antikommunistiska budskapet i Reader’s Digest går\ninte att ta miste på. Formuleringarna är övertydliga. Men\nSharp uppmärksammar också tidskriftens mer grundläggande retoriska strategier. Med begrepp som sunt förnuft,\nindividualism och optimism delas världen upp i ont och\ngott. Det får världen att verka enkel och kontrollerbar.\nKomplexitet ryms inte i Reader’s Digests definition av sunt\nförnuft. Samhälleliga förhållanden tolkas med hjälp av\ntankefigurerna naturlig och onaturlig för att låta läsarna\nförstå vad som är rätt och fel.\nDet Bästa\nIndividualismen är också framträdande. I tidskriften är\ndet individer som triumferar i den amerikanska demokratin. Att det skulle finnas strukturella hinder för individens\nhandlande avfärdas. Utgångspunkten är den amerikanska\nmyten där den enskilda individens framgång bygger på\nsunt förnuft och hårt arbete. Misslyckande förknippas\nmed dåliga råd, håglöshet och lathet – typiska företeelser\ni det sovjetiska samhället. Reader’s Digest genomsyras likaledes av ett optimistiskt tänkande. Pessimism och kritik\navfärdas som destruktiva krafter. Tidskriftens dyrkan av\nden amerikanska livssynen handlar inte minst om optimismen i denna livssyn.\nI sin analys av Reader’s Digest identifierar Sharp tankemönster som ger mening i människors liv och styr deras\nhandlande. Med utgångspunkt i tidskriftens politiska och\nmoraliska budskap frilägger hon meningsskapande förlopp i västvärldens politiska kultur under efterkrigstiden.\nVärderingar som accepteras som naturliga, oproblematiska\noch självklara i den populärkulturella sfären utnyttjas mer\neller mindre manipulativt av politiska ledare. President\nRonald Reagan citerade flitigt Reader’s Digest. Kommunismen utgjorde förstås med sina internationella ambitioner ett reellt hot mot västvärldens liberal-demokratiska\nsystem. Sovjetunionen var aggressivt och imperialistiskt.\nDet är en verklighet som vi inte får bortse från. Men för\nSharp handlar det också om hur antikommunismen kunde\nbli till masshysteri i ett land där kommunisterna aldrig fick\nmer än en halv procent av rösterna.\nReader’s Digest utgör en sinnebild för västvärldens moraliska och politiska mission. Tidskriften skapade förvisso\ninte det kalla kriget. Men dess iscensättning av efterkrigstidens moraliska och politiska debatt var framgångsrik.\nKim Salomon", "id": ""}