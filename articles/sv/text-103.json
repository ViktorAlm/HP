{"answers": [], "options": [["Spivak var inte tillräckligt känd och etablerad för att få stöd för sina idéer.", "Forskningstraditionerna i Indien och USA visade sig vara alltför olika.", "De områden Spivak ville studera hade redan kartlagts av andra forskare.", "Den akademiska miljön visade sig vara motståndskraftig mot förändring."], ["En fördjupning så att området även innefattar allt som ryms inom cultural studies.", "Ett vidgat perspektiv som bryter den västerländska litteraturens dominans.", "En breddning som medger att även andra kulturformer än litteratur kan studeras.", "Ett ökat intresse för historiska perspektiv inom litteraturen."], ["Översättning mellan olika språk kan tillföra texten nya dimensioner.", "Översättning ställer extra stora krav på läsarens språkliga kunskaper.", "Översättning gör det svårt att infoga texten i en kanon.", "Översättning kan ses som ett uttryck för kravet på kulturell utjämning."], ["Som ett vapen i kampen för demokrati.", "Som ett gränsöverskridande bildningsinstrument.", "Som ett redskap för förmedling av språkkunskaper.", "Som ett kvalitetsstämplat arv till nästa generation."]], "questions": ["13. Vad var enligt texten en orsak till att Spivaks förhoppningar om ämnet comparative literature inte infriades?", "14. Vilken förändring vill Spivak se inom comparative literature, enligt textförfattarens referat?", "15. Hur ser Spivak på översättning, enligt texten?", "16. Hur anser Spivak att litteraturen i bästa fall kan fungera, enligt texten?"], "article": "Bredda litteraturens fält\nDet fanns en tid då ordet ”litteratur” ägde en tydlig och\navgränsad innebörd. Professorer, författare och läsande\nallmänhet kunde enas kring en snäv samling mästare –\nSofokles, Shakespeare, Goethe – som var litteraturen, och\nsom utgjorde den bakgrund mot vilken nya författare som\nGunnar Ekelöf och Eyvind Johnson måste läsas. Det var\nett välfungerande system. Kanon var tillräckligt begränsad\nför att kunna överblickas, tillräckligt rik för att ägnas en\nlivstids möda och tillräckligt auktoritativ för att de som\nbefann sig utanför litteraturens gemenskap ändå skulle\nrespektera den.\nMen systemet vilade på en paradox. Medan den västerländska kanon i praktiken var en geografiskt och språkligt\nprovinsiell affär, gjorde man samtidigt gällande att detta\nvar litteraturen som sådan, en universell världslitteratur,\noch därmed den enda litteraturen värd att fördjupa sig\ni. (Möjligen med en Mahabharata eller några haikudikter inslängda som krydda.) Enskilda författare kunde vara\nmer oförutsägbara än så, men det akademiska studiet av\nlitteratur vilade tveklöst på sådana premisser. Det svenska\nuniversitetsämnet litteraturhistoria, senare litteraturvetenskap, sades täcka in svensk och ”allmän” litteratur. Internationellt bar ”jämförande litteraturhistoria” – littérature\ncomparée, comparative literature – på ett liknande löfte om\natt täcka in litteraturen i dess helhet.\nSom ung, invandrad akademiker i USA ville indiskan\nGayatri Spivak tro på detta löfte. Hon var övertygad om\natt det vagt definierade ämnet jämförande litteraturhistoria måste innefatta möjligheten att ”studera alla litteraturer med språklig stringens och historisk överblick”.\nDet var en naiv förhoppning. Dels bortsåg hon från den\ninstitutionella tröghetens makt, dels utgick hon från en\nobjektiverande idé om litteraturer (i pluralis) som fasta\nenheter snarare än processer. Hennes ambitiösa förslag till\nnya expansiva forskningsprojekt om kinesisk, koreansk,\narabisk och afrikansk litteratur mottogs på 1970-talet av\nen veteran i ämnet med repliken: ”Min vän René Etiemble\nhar sagt mig att det redan finns en fullt godtagbar historisk\nredogörelse för litteraturer på kinesiska.”\nSå beskriver Spivak saken själv. Death of a Discipline,\nhennes senaste och jämförelsevis lättlästa bok, är en uppgörelse med comparative literature. Inte i syfte att riva ned,\nutan för att låta det bästa inom denna bildningstradition\nleva vidare. Spivak, som skriver från amerikansk horisont,\nser nämligen det historiska djupet och respekten för språkliga skillnader i comparative literature som ett värn mot\nvad hon menar är den enspråkiga ytligheten i cultural studies. Men för att nå dit måste comparative literature återuppstå i ny skepnad. Inom litteraturens fält, skriver hon,\n”måste vi ta oss förbi engelska, portugisiska, tyska, franska,\noch så vidare. Vi måste se det södra halvklotets språk som\naktiva kulturella media, snarare än som objekt att studeras\nav den okunnige migranten från metropolen”.\nVad menas egentligen? Spivak, som ofta påtvingas\netiketten ”postkolonial tänkare”, är ständigt vaksam mot\nbekväma ställningstaganden. Mångkulturalismen och cultural studies ser hon som exempel på hur ”tredje världen” görs konsumerbar. Cultural studies är en bred\nbeteckning. Den kan omfatta allt från reklamanalys till\nqueerteori, men det är inom dess ramar som mycket av\nden ”icke-kanoniska” litteraturen studeras i USA. Studenter läser allt i engelsk översättning i antologier som\npresenterar exempel på litteratur från ”icke-väst”. De\nserveras alltså en ganska trång och färdigpaketerad bild\nav världen.\nI Sverige är läget lite annorlunda. Litteraturtidskriften\nKaravan har faktiskt en unik bredd, och svenska förlag är\nnågot duktigare på att översätta skönlitteratur från Afrika,\nMellanöstern och Latinamerika. Men också här finns det\ntendenser till att reducera ”tredje världen” till ett objekt\nför våra omsorger eller en färgklick i vår gråa högteknologiska vardag. Men Brasilien är inte bara karneval, det finns\nafrikaner som inte gillar att dansa och tredje världens litteratur måste inte vara revolutionär eller ”magisk”.\nDet Spivak vill ta sig förbi är själva objektiveringen. I\nlitteraturen finns en möjlighet att möta ”den andres blick”\nutan garantier, utan bekvämlighet. Men då krävs att man\nkombinerar den respekt för läsandets arbete som finns hos\ncomparative literature med en bredare uppfattning om\nvad litteratur består av. Språkkunskaperna ser hon som\ncentrala. Den enskilde läsaren kan inte behärska tjogtals\nspråk, utan det är fråga om att skifta fokus. Fler språk än\nde europeiska måste komma i omlopp i litteraturstudiet\n– i kombination med en förhöjd medvetenhet om översättningens roll i läsandet.\nÖversättning hör till de praktiska nödvändigheterna:\ndet handlar om att göra samma text tillgänglig på flera\nspråk. Men översättning är också ett namn på aktiviteten att flytta en text – eller sig själv som läsare – mellan\nspråken, i ett rum där inget av språken helt räcker till.\nAtt översätta innebär att utmana de lokala, retoriska överenskommelserna om hur ord ska begripas. Ordet ”krig”\nlåter annorlunda i den långa fredens Sverige än i Sudan,\ndär man har levt i ett krigstillstånd i decennier. Och hur\növerför man den positiva klangen i begreppet ”osvensk”\ntill andra språk? Att översätta är att förvränga.\nNär Salman Rushdie väckte skandal med Satansverserna var det för att han ansågs förvränga en muslimskarabisk tradition kring Koranens tillkomst. Han översatte\ndenna tradition till postmodern, anglosaxisk romanprosa.\nMen i samma stund ”översatte” han engelskan, förflyttade\nden till en muslimsk kontext där den inte normalt hörde\nhemma. En dubbel förvrängning men också ett dubbelt\nberikande. Denna närmast paradoxala rörelse är vad Spivak menar att studiet av litteratur på andra språk än de\neuropeiska kan åstadkomma.\nSpivak är inte ute efter att störta litteraturen från någon\npiedestal. Däremot företräder hon en annan litteratursyn\nän den kanoniska. Litteratur är för henne inte en samling mästerverk, utan en säregen funktion hos språket.\nLitteratur uppstår när språket påstår en sak och menar en\nannan. Eller när meningen uteblir. Litteratur måste tillåtas\natt vara gåtfull, ty ”överallt hörs kravet på den rationella\nförstörelsen av [den retoriska] figuren, ett krav inte på\nklarhet utan på omedelbar begriplighet, mätt enligt normalideologins mått. Detta berövar litteraturen dess styrka\nsom kulturell resurs”.\nPå så vis får litteraturen en privilegierad roll i arbetet\nmed att korsa gränser. När starka ideologiska intressen vill\ntvinga in klasskillnader och geografiska avstånd i ett globalt rutnät av produktion och konsumtion, kan litteraturens fiktion påminna oss om världens friktion.\nBudskapet är alltså: lär dig läsandets konst, läs långsamt\noch tro inte att du på förhand vet vad en text har att säga.\nDet är råd som kan applåderas av såväl svenska som amerikanska litteraturprofessorer.\n Stefan Helgesson\nkanon = ett urval av de litterära verk som av sin samtid\nanses vara de viktigaste", "id": ""}