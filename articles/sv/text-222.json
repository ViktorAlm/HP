{"answers": [], "options": [["För att visa på konsekvenserna av att göra fritidsverksamheten obligatorisk.", "För att ta upp frågan vad skolan egentligen menar med fritid.", "För att påminna om att barnen själva bör få vara med och bestämma över sin tid.", "För att uppmärksamma att fritidsverksamheten diskuteras som om den vore obligatorisk."], ["Övertygande forskning om fritidshemmens roll i skolan är en bristvara.", "Politiska intressen har ofta gått före barns behov när beslut tagits kring fritidshem.", "Ju fler som deltar i diskussionen om fritidshemmen, desto bättre är det.", "Beslutsfattare bör fundera över vilka alternativ som finns till fritidshem. Fritidshemmens roll"]], "questions": ["11. Textförfattaren nämner att deltagande i fritidsverksamhet är frivillig. Varför gör han det?", "12. Vilket påstående överensstämmer bäst med texten?"], "article": "I dag är cirka 80 procent av våra barn i åldrarna 6–9 år\ninskrivna i fritidshem. Samtidigt har fritidshemmens roll\ni förhållande till skolan diskuterats livligt. Många har velat\nse verksamheten som en integrerad del av skolans arbete,\ndär fritidspedagogerna har viktiga bidrag att ge, också rent\npedagogiskt och även under skoltid. Samtidigt är verksamheten frivillig. Hur ska den ekvationen gå ihop? Och vad\när egentligen ”fritid”? Fri för vem? Vilka möjligheter ska\nbarnen själva ha att bestämma över sin ”fria” tid?\nEn annan diskussionspunkt rör barngruppernas storlek\noch bemanningen. Hur ska två fritidspedagoger kunna\nansvara för meningsfull pedagogisk verksamhet i en grupp\npå 50 barn eller fler? Är det förresten inte vila och rekreation barnen behöver mer än organiserade aktiviteter? Ska\nett bra fritidshem ha egna lokaler, eller duger skolans klassrum? Hur lång ska utbildningen till fritidspedagog vara\n– och vad ska den egentligen innehålla?\nMalin Rohlins bok, Fritidshemmets historiska dilemman.\nEn nutidshistoria om konstruktionen av fritidshemmet i samordning med skolan, ger en utmärkt bakgrund till ett samtal om alla dessa frågor. Boken bygger på den avhandling\nförfattaren lade fram 2001. Hon har nu omarbetat och\nuppdaterat texten, och i en epilog ger hon sin egen syn på\ndagens situation, om än i rätt försiktiga ordalag. Hon ställer sig till exempel frågande till varför så många bestämda\nuppfattningar om fritidshemmen och deras verksamhet\ntorgförs, till synes utan kännedom om de forskningsresultat som presenterats under senare år. I ett kunskapsbejakande samhälle som vårt tas den kunskap som finns\nändå inte till vara!\nDet är på många sätt en tankeväckande läsning. Vi får\nfölja författaren på en spännande resa genom seklen. Hon\nberättar om hur arbetsstugorna, fritidshemmens föregångare, växte fram i slutet av 1800-talet. Det skedde på initiativ från engagerade lärare, som såg behoven hos barn från\nfattiga familjer. I arbetsstugorna fick barnen hjälp med\nläxläsning men också del av vardagslivskunskap, estetisk\nfostran och social träning. Arbetsstugorna ersattes senare\nav eftermiddagshemmen, den nya förskolans pedagoger\ntog över – innan det så på nytt var dags för en närmare\nsamordning med skolans verksamhet, vad gällde både\ninnehåll och lokaler.\nMalin Rohlin visar övertygande att kunskap och omsorgen om barnets bästa långt ifrån alltid har styrt utvecklingen. I stället har fackliga revirstrider, ekonomiska överväganden samt skol- och socialpolitiska modeströmningar\nfått ett orimligt stort inflytande över de beslut som fattats.\nEn rejäl tankeställare för alla som vill ha synpunkter på\ndessa frågor idag!\nJag hade nog önskat att författaren hade gjort en ännu\ngrundligare omarbetning av den akademiska ursprungstexten, inte minst språkligt, för att göra boken mer lätttillgänglig för en bredare läsekrets. Malin Rohlins bok är\nnämligen nödvändig läsning för alla som är intresserade\nav fritidshemmens framtid, inte minst för de politiker och\nchefstjänstemän som har att fatta de avgörande besluten.\nMen också de som arbetar inom en verksamhet behöver\nibland få möjlighet att reflektera över vilken tradition de\negentligen arbetar i – för att förstå varför det ser ut som\ndet gör i dag.\nLars H Gustafsson", "id": ""}