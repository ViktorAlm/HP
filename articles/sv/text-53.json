{"answers": [], "options": [["En analys av Strindbergs verk utifrån olika tiders litterära ideal.", "En jämförelse mellan elevuppsatser och läromedel i litteratur.", "En undersökning av syftet med gymnasieskolans litteraturundervisning.", "En dokumentation av gymnasieelevers kunskaper om Strindberg."], ["Strindberg – dramatikern.", "Strindberg – expressionisten.", "Strindberg – historikern.", "Strindberg – samhällsdebattören."], ["Strindbergs påstådda kvinnohat gavs större utrymme.", "Fler sidor av Strindbergs författarskap lyftes fram.", "Det samhällskritiska i Strindbergs författarskap tonades ned.", "Den anpassades bättre till skolans värderingar."], ["Vårda minnet av Strindberg!", "Experimentera inte med litteraturundervisningen!", "Tänk fritt om Strindberg!", "Låt eleverna bestämma över litteraturundervisningen!"]], "questions": ["13. Vad har Sten-Olof Ullström i huvudsak gjort i sin avhandling, enligt texten?", "14. Vilken bild av författaren August Strindberg framhävdes i läroböckerna i början av 1900-talet, enligt texten?", "15. Hur förändrades, enligt texten, läroböckernas bild av Strindberg från 1900-talets början till 1960-talets slut?", "16. Vilken av följande uppmaningar överensstämmer, utifrån texten, bäst med StenOlof Ullströms hållning?"], "article": "läs\nSkolan och Strindberg\n”Ingen av Strindbergs efterföljare har uppnått så glänsande\nresultat som han själv, mästaren.”\nSå avslutade gymnasisten Albin Lind sin examensuppsats om författaren August Strindberg. Året var 1912,\nknappt ett halvår efter författarens död.\nLångt senare, år 1960, avslutar gymnasisten Lisbeth\nHagman sin uppsats med: ”För mig och, som jag tror, för\nmånga andra, framstår han [Strindberg] som den oöverträfflige, ouppnåelige och sanne författaren.”\nTrots vissa skillnader i stil och innehåll är de båda uppsatserna väldigt lika, och beträffande uppfattningarna om\nAugust Strindberg och hans författarskap är de i stort sett\nidentiska. Båda hyllar den store, stridbare och oerhört produktive ”titanen” i svensk litteratur.\nÄndå mottogs uppsatserna helt olika av sina respektive skolsystem. Albins lärare gav honom betyget stort C,\nmedan Lisbeths beundran premierades med ett litet a.\nDet är uppenbart att stackars Albin uttryckte en bild\nsom inte gillades av 1912 års litteraturlärare, medan samma\nfunderingar fick beröm i 1960-talets skolkultur. För August\nStrindberg kan alltså 50 år innebära skillnaden mellan förkastlig och ”oöverträfflig”.\nHur kan den offentliga skolbilden av en författare förskjutas så grovt? Vem bestämmer agendan för litteraturundervisningen, och hur påverkar det utbildningssystemet\nsom sådant?\nOm detta handlar doktorsavhandlingen Likt och olikt.\nStrindbergsbildens förvandlingar i gymnasiet, skriven av litteraturforskaren och lärarutbildaren Sten-Olof Ullström.\nAvhandlingen bygger på ett stort material och ett synnerligen gediget arbete där Ullström har analyserat 300 gymnasieuppsatser om August Strindberg åren 1912–1960, och\nsedan jämfört deras Strindbergsbild med den i de samtida\nläroböckerna i litteratur.\nResultatet blir en berättelse som sträcker sig långt utöver Strindbergs författarskap. I Likt och olikt lyckas Ullström synliggöra några av litteraturundervisningens kanske viktigaste problem, då såväl som nu, nämligen att\nskolans institutioner alltid upprätthåller den dominerande\nkulturens värderingar och attityder. Och att undervisning\nalltid är en fråga om makt.\nAugust Strindberg lyftes in i läroböckerna redan under\n1880-talet, dock i all korthet och med väldigt stora reservationer. Några få och på den tiden helt dominerande\nlitteraturforskare och läroboksförfattare tonade ned det\nsatiriska och samhällskritiska i hans författarskap, liksom\nsenare även hans naturalistiska och expressionistiska dramatik. I stället tog man fasta på verk som Mäster Olof och\nSvenska öden och äventyr, och framställde honom som en\nhistorisk författare.\nDenna bild går igen i gymnasisternas uppsatser från den\ntiden. Bilden rimmar också väldigt väl med den offentliga\nhållning och de litterära ideal som samtidigt odlades inom\nläroverkskulturen.\nLäroverket var redan från början en uttalat elitistisk och\nsegregerande skolkultur vars syfte var att bilda medelklassen enligt rådande ideal. Litteraturundervisningen följde\nen starkt nationalromantisk estetik, där litteraturens uppgift ansågs vara att förmedla och stärka nationens självbild.\nI det sammanhanget hade Strindberg och andra moderna\nförfattare föga existensberättigande.\nDet skapades en så kallad skolbild av Strindberg, som\nkonserverades i många årtionden framöver, trots att resten\nav samhället fortsatte att utvecklas.\nUllström noterar att bland de knappt 300 gymnasieuppsatserna är det väldigt få som inte håller sig strikt till\nläroverkens bild av Strindberg. Det är mer eller mindre\nläroboksliknande texter som okritiskt återger skolans kulturella och litterära värderingar.\nFörst vid 1960 händer det något. Hälften av det årets\nuppsatser visar upp ett betydligt mer personligt tilltal, och\nmånga elever uttrycker åsikter och värderingar som inte\nomedelbart kan spåras till kurslitteraturen.\nUppenbarligen hade tidens samhällsklimat och de gryende revolterna börjat överrösta det gamla och stela läroverksidealet. Samtidigt var den vittrande bildningsborgen,\nsom bara åtta år senare skulle reformeras i grunden, plågsamt medveten om sin kommande upplösning och hade\nkanske redan börjat släppa lite på tyglarna.\nÅr 1968 reformerades skolsystemet. Läroverken försvann och det bildades ”en skola för alla”. Läroböckerna\nvisade under 1960-talet upp en mer nyanserad och komplex bild av Strindberg. Hans tidigare så kontroversiella\ntexter lyftes fram och undervisningen var mer öppen.\nMen den tendensen fortsätter enligt Ullström tyvärr\ninte under resten av århundradet. Dagens utbildningsmiljöer påminner i vissa avseenden starkt om den äldre\ngymnasiekulturen, med slutna undervisningsmiljöer där\neleverna läser, skriver och samtalar bara för att reproducera\nvissa allmänna litterära normer.\nStrindberg är numera en av klassikerna, och läroböckerna hyllar honom som nationalskald och den största författaren i svensk litteratur. Detta får paradoxalt nog till\nföljd att eleverna läser honom på samma sätt som de läser\nen lärobok – ett nödvändigt ont som ska pluggas in och\nsedan rapas upp vid examinationen.\n”Önskar vi en mer öppen skola”, skriver Ullström,\n”måste vi våga motarbeta en undervisning där konst och\nlitteratur reproduceras som en fixerad uppsättning data\neller som okritiskt upphöjer dominerande litterära normer\noch tolkningstraditioner till objektiv sanning.”\nVid förra sekelskiftet var Strindberg en marginaliserad\nförfattare i skolan och i läroböckerna, en kvinnohatare och\ngalning som ibland sträckte sig över medelmåttorna, men\nvars texter verkade moraliskt nedbrytande på tidens ungdom. Samtidigt hyllades han av samhället utanför skolans\nmurar som en stor författare och en genialisk häcklare av\növerheten.\nI dag, 100 år senare, konstaterar Ullström att klyftan\nfortfarande är lika stor. Medan resten av världen fortsätter att omtolka och sätta upp Strindbergs stora dramer,\nmåste dagens läroböcker och lärare truga eleverna att ens\nintressera sig för honom. Strindberg är bara en författare\nav många, liksom bilderna av honom. Den ”öppna” skolan\nförblir sluten i de skolor där respekten för läroböckerna\nkvarstår och där lärarna inte är medvetna om att förhärskande bilder bestäms av en liten klick människor med ett\nstort formuleringsföreträde.\nBara genom insikt om detta, om varför olika bilder får\nlikartade effekter, kan öppenheten åter finna vägen in i\nklassrummen. Sten-Olof Ullströms avhandling Likt och\nolikt är ett stort steg i rätt riktning.\nDen borde få följa med in i klassrummet och hamna\npå lärarnas katedrar.\nDet skulle litteraturundervisningen må bra av.\nHenrik Hamrén", "id": ""}