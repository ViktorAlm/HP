{"answers": [], "options": [["Att ny forskning gjort att Willis och Ekboms tidiga rön nu blivit erkända som korrekta.", "Att senare vetenskapliga studier konstaterat att symtomen kan bero på flera sjukdomar.", "Att sjukdomens gamla namn var missvisande, vilket medförde problem för patienterna.", "Att beteckningen syndrom har visat sig vara felaktig för att beskriva patienternas symtom."], ["Möjligheterna att förebygga sjukdomen.", "Kunskapen om sjukdomssymtomens orsaker.", "Utsikterna att kunna forska om sjukdomen.", "Insikterna om sjukdomssymtomens konsekvenser."], ["Att medicinering får en successivt minskad roll till förmån för annan behandling.", "Att de dopaminpåverkande preparaten förbättras så att deras bieffekter undviks.", "Att de effektiva läkemedlen blir fler och valet mellan dem mer individanpassat.", "Att behandlingen inriktas mer på läkemedel som påverkar blodcirkulationen."], ["Han var den förste som identifierade orsaken till sjukdomen.", "Han var först med att samla sjukdomssymtomen under ett gemensamt namn.", "Han var den förste som dokumenterade sjukdomens symtom.", "Han var först med en lyckad behandling av en neurologisk sjukdom."]], "questions": ["13. Vad av följande framstår som en viktig anledning till det namnbyte som diskuteras i texten?", "14. Textförfattaren redogör för framsteg som nyligen gjorts beträffande Willis–Ekboms sjukdom. Vad handlar dessa framsteg framför allt om?", "15. Vad ser textförfattaren som en trolig utveckling vad beträffar läkemedel mot Willis–Ekboms sjukdom?", "16. Vilket var sir Thomas Willis viktigaste bidrag till forskningen om Willis-Ekboms sjukdom, av texten att döma?"], "article": "läs\nWillis–Ekboms sjukdom\nUppfattningen om restless legs-syndromet, en sjukdom\nsom drabbar cirka 10 procent av kvinnorna och 5 procent\nav männen i vårt land, har under det senaste året genomgått stora förändringar i olika sammanhang.\nEn stor och genomgripande förändring är namnbytet\ntill Willis–Ekboms sjukdom, som beslutats inom internationella grupperingar, i första hand patientföreningar.\nNumera förekommer ”Willis–Ekboms sjukdom” i stället\nför eller parallellt med ”restless legs-syndromet” i de vetenskapliga artiklar som publiceras i ämnet.\nDen engelske läkaren sir Thomas Willis, som levde i\nEngland under slutet av 1600-talet, utförde bland annat\nstudier av nervsystemets anatomi och publicerade flera\nskrifter i det sammanhanget. Han var den förste att\ngöra en mer noggrann beskrivning av circulus arteriosus\ncerebri, artärringen strax under hjärnan, vilken sedermera\näven fick benämningen circulus arteriosus Willisii (”Willis\nring”).\nDen första beskrivningen av symtom som passar väl in\ni de kriterier som i dag används för att ställa diagnosen\nWillis–Ekboms sjukdom kan man finna i patientfall som\nWillis beskrev. Willis använde en blandning av alkohol\noch opium, laudanum, på sina patienter med sannolik\nWillis–Ekboms sjukdom. Därmed var Willis även först\nmed att beskriva god effekt av behandling med en opioid,\nnågot som används än i dag, kanske i tredje hand, hos\npatienter som lider svårt av Willis–Ekboms sjukdom.\nDen svenske neurologen Karl-Axel Ekbom myntade\nnamnet ”restless legs”, som var titeln på hans avhandling\n1945. Att uppfatta och benämna restless legs som ett syndrom tillkom på 1960-talet. Beskrivningen av symtomen\nlade senare grunden till de fyra kriterier som ska gälla för\ndiagnos och som publicerades 1995 av International Restless Legs Syndrome Study Group (IRLSSG).\nEkbom lade fram sin avhandling i april månad, några\nfå veckor före freden efter andra världskriget. Kunskapsspridningen var en annan på den tiden. Mycket av kommunikationen inom den medicinska vetenskapen låg\ndessutom nere på grund av kriget. Det tog därför lång\ntid innan Ekboms rön om en ”ny” sjukdom fick den uppmärksamhet de förtjänade.\nDet är mot bakgrund av intresset för sömn och sömnstörningars betydelse, som ökat påtagligt under de senaste\n20–30 åren, som Ekboms avhandling fått rättmätig\nuppmärksamhet.\nAntalet internationella publikationer om sjukdomen\nökar hela tiden. Ekboms beskrivning av symtomen förblev\n”skriven i sten”. Anmärkningsvärt är att man skämtsamt\nbrukar säga att halveringstiden för en medicinsk sanning\när tio år; det gäller sannerligen inte Ekboms beskrivning\nav restless legs. Hans avhandling är än i dag ofta första\nreferens i vetenskapliga artiklar om sjukdomen.\nNamnbytet har fått acceptans, trots att det går emot\ndagens princip att inte benämna sjukdomar med egennamn. Här har man gjort ett undantag. Man menar att\ndetta är ett sätt att få ökad identitet och kunskap kring\nen sjukdom där det gamla namnet dessvärre ibland gav\nupphov till missuppfattningar.\nEn av flera anledningar till namnbytet är att sjukdomen inte enbart drabbar de nedre extremiteterna;\npatienter med flera års sjukdomslidande har ofta samma\nbesvär från armarna och ibland från bålen. Begreppet\nsyndrom är även mindre lämpligt utanför professionens\ndomäner. Allmänheten vet ofta inte vad ordet syndrom\ninnebär. Dessutom har patienter som har symtom på sjukdomen och verkligen lider av smärtor och sömnstörning\nsällan upplevt att sjukvården förstår och känner igen deras\nsituation. Detta är dokumenterat av forskare i USA, som\nmenar att undervisning om sjukdomen varit bristfällig vid\nde medicinska högskolorna. Det finns ingen anledning att\ntro att förhållandet är annorlunda i vårt land.\nSedan 1982 har den allmänt förhärskande synen på\npatofysiologin vid Willis–Ekboms sjukdom varit att det\nhandlar om en dysfunktion av dopamintransporten inom\ndet centrala nervsystemet. Att dopaminerga läkemedel\nfungerar väl vid sjukdomen bekräftar detta.\nEtt paradigmskifte avseende patogenesen håller nu\nmöjligen på att ske. Under det senaste decenniet har\nvetenskapliga studier, bland annat svenska sådana, påvisat att patienterna uppvisar tecken på hypoxi i vävnaden\noch nedsatt blodflöde. Även tecken på hypoxi inom det\ncentrala nervsystemet har påvisats genom undersökningar\npå obduktionsmaterial från patienter som under sin\nlevnad besvärats av sjukdomen.\nFrån Finland publicerades helt nyligen i Neurology en\nstudie där man kvällstid, den tid då patienterna har mycket\nbesvär av sin sjukdom, utförde icke-invasiva mätningar av\npartialtryck av oxygen i huden på benen. Patienter med\nWillis–Ekboms sjukdom hade lägre oxygenering än friska\nindivider i en kontrollgrupp.\nNågot som gör studien ytterligare intressant är att oxygeneringen förbättrades då man gav pramipexol, en dopaminagonist. Pramipexol har kärlvidgande egenskaper; en\ntänkbar orsak till den goda effekten kan vara just den kärlvidgande effekten i kombination med en smärtlindrande\neffekt.\nFörfattarna konkluderar att sjukdomen kanske primärt\nberor på hypoxi, som i sin tur beror på reducerad blodtillförsel, framför allt kvälls- och nattetid. Den tanken stöds\näven av genetiska studier. Det är visat att patienter med\nden primära, ärftliga formen, som står för cirka 60 procent\nav fallen, har gener som är associerade med de gener som\nstyr bildningen av kväveoxid.\nDetta ger utrymme att tänka sig att man i framtiden\nutvecklar alternativa behandlingsmetoder, till exempel\nläkemedel med mer riktad kärlvidgande effekt. Då är man\ni så fall tillbaka till det Ekbom hävdade redan för 70 år\nsedan: att detta är en sjukdom som beror på lokal blodbrist\ni vävnaden på grund av nedsatt mikrocirkulation kvällsoch nattetid. Ekbom använde även olika typer av kärlvidgande läkemedel, men alla dessa är i dag avregistrerade på\ngrund av allvarliga biverkningar.\nDe dopaminerga läkemedel som vi i dag använder vid\nWillis–Ekboms sjukdom har en sidoeffekt i form av ökad\nkoncentration av dopaminnivåerna i det centrala nervsystemet med symtomförstärkning som följd, så kallad\naugmentation. Även detta motiverar framtagande av alternativ framtida behandling.\nMot bakgrund av att det i den kliniska vardagen finns\netablerade metoder som är enkla att använda för att undersöka kärltonus, pågår försök både i Sverige och utomlands\nför att finna en användbar instrumentell metod för att\nfastställa diagnosen.\nI dag måste man förlita sig enbart på anamnesen, eftersom diagnosen fastställs efter svar på diagnostiska frågor.\nDetta ställer krav på frågeställarens kunskap och erfarenhet, något som också skapar stor diagnostisk osäkerhet.\nMöjligheterna att utveckla diagnostiska instrument och\nnya alternativa behandlingsmöjligheter inger nu hopp\ninför framtiden.\nJan Ulfberg\npatogenes = en sjukdoms orsak\nhypoxi = syrebrist\ntonus = spänning\nanamnes = patientens egen sjukdomsbeskrivning", "id": ""}