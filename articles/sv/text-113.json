{"answers": [], "options": [["Att den ekonomiska framgången var beroende av piraternas individuella förutsättningar.", "Att de enskilda piraternas strävan naturligt gav upphov till en gemensam ordning.", "Att maktdelningen ombord övergick i auktoritärt styre när piraterna befann sig i strid.", "Att piraternas egenartade demokrati uppstod till följd av att deras aktiviteter var olagliga."], ["Som banbrytande strateger.", "Som demokratiska förkämpar.", "Som ekonomiska aktörer.", "Som kriminella element."], ["Strävan att minimera de externa kostnaderna.", "Strävan att minimera antalet kostsamma strider.", "Strävan att minimera kostnaderna av ett kollektivt beslutsfattande.", "Strävan att minimera antalet kostsamma felbeslut."], ["En fri marknad leder till fria individer.", "En fri marknad leder till effektiva arbetsformer.", "En fri marknad leder till solidariska handlingar.", "En fri marknad leder till organiserad brottslighet."]], "questions": ["13. Vad är, av texten att döma, kärnan i Leesons resonemang kring piraternas sätt att organisera sin verksamhet?", "14. Hur, i huvudsak, har Leeson valt att studera 1700-talets pirater?", "15. Vad framhålls i texten som en viktig orsak till den höga graden av medbestämmande ombord?", "16. Vilket av följande påståenden fångar, av texten att döma, bäst det budskap som Leeson vill förmedla med sin bok?"], "article": "Den osynliga kroken\nVad kan pirater lära oss om ekonomi? En hel del – menar\nPeter T Leeson, professor vid George Mason University.\nHans bok The Invisible Hook: The Hidden Economics of\nPirates är en originell kombination av sjörövarhistoria och\npopulärvetenskaplig nationalekonomi.\nPerioden 1716–1726 kan betraktas som något av en\nguldålder för de klassiska piraterna. Relativt trovärdiga\nkällor talar för att 1 000–3 000 pirater hemsökte Karibiska\nhavet, Atlanten och Indiska oceanen under denna period.\nTrots att upplysningen stod för dörren råder det ingen tvekan om att det dåtida civila samhället i stor utsträckning\nkännetecknades av ojämlikhet och förtryck. Enligt Leeson\npräglades däremot livet ombord på piratskeppen något\növerraskande av jämlikhet och långtgående maktdelning.\nHur kunde sådana demokratiska institutioner uppstå i\nden bokstavligen laglösa miljö som piratskeppen utgjorde\n– mer än 50 år innan den konstitutionella demokratin fick\nsitt genombrott i USA?\nPiraterna var självfallet inte mer moraliskt sinnade än\nandra sjöfarare. Det var i stället just avsaknaden av formella regler, kombinerad med piraternas individuella\nsträvan efter att maximera sin egen vinst, som gjorde det\nrationellt för dem att samarbeta. Författaren kallar denna\nmekanism ”den osynliga kroken” – piraternas motsvarighet till Adam Smiths teori om den ”osynliga handen”.\nPeter T Leeson är en företrädare för den österrikiska\nnationalekonomiska skolan. Ett av denna skolas utmärkande drag är den starka tron på den fria marknadens\nförmåga att överbrygga informationsproblem och därigenom vara den mest effektiva ”organisationsformen” för\nsamhällsekonomin. Friedrich Hayek beskriver till exempel i sin klassiska artikel The Use of Knowledge in Society\n(1945) hur individer med begränsad information tack vare\nprismekanismen agerar som om de hade fullständig information om marknadens förutsättningar. På ett liknande\nsätt fick den osynliga kroken piraterna att eftersträva den\norganisationsform varigenom de bäst kunde bedriva ett så\neffektivt ”plundringsföretag” som möjligt. Piraterna blev\ntvungna att samarbeta för att nå framgång, men det var\nderas individuella vinstintresse som fick dem att göra det.\nVarför var demokrati det mest effektiva styrelseskicket\nnär det gällde att maximera vinsten? För att nå framgång\ni strid fordras att en auktoritär makt kan fatta snabba,\nmilitäriska beslut. Det krävdes således att kaptenen hade\nfullständig makt över skeppet i strid. Å andra sidan var\nman ense om att denna makt på något sätt måste hållas\ntillbaka. Eftersom många pirater hade flytt från reguljära\nfartyg just på grund av att de behandlats illa av sadistiska\nkaptener ville man till varje pris undvika att den nye kaptenen fick för stor makt att utnyttja och trakassera sin\nbesättning. I en sådan situation skulle det vara omöjligt\natt samarbeta och därmed också omöjligt att maximera\nvinsten. Lösningen på problemet blev att hålla demokratiska val där kaptenen röstades fram bland besättningen.\nOm denne misskötte sig kunde han avsättas och ersättas\nmed en annan. För att hindra rovgiriga kaptener delades\nmakten mellan kaptenen och kvartersmästaren, där den\nsenare hade befäl över all icke-taktisk verksamhet.\nRelationen mellan befäl och besättning, såväl som den\nenskilde piratens förhållningsregler, sammanfattades i en\nsorts ”grundlag”. Väldokumenterade källor visar intressant nog att beslut rörande denna grundlag krävde enhällighet hos besättningen. Även detta kan förklaras som ett\nresultat av ekonomisk rationalitet. Enligt Buchanan och\nTullock (1962) finns det två typer av kostnader förknippade med politiskt styre: kostnader för att fatta kollektiva\nbeslut samt ”externa kostnader”, det vill säga kostnader\nför dem som motsätter sig det faktiska resultatet av det\nkollektiva beslutsfattandet. Graden av medbestämmande\navgörs genom en avvägning mellan dessa två kostnader.\nI piraternas fall var de externa kostnaderna avsevärda: de\nregler man beslutade om skulle i mycket stor utsträckning\nkomma att påverka de enskilda piraternas liv ombord på\nskeppet. Man var därför benägen att undvika att tvingas\nleva under en oönskad grundlag. I kombination med dödsstraff för piratverksamhet skapade risken för att åsidosatta\npirater skulle frestas att gå bakom ryggen på den övriga\nbesättningen dessutom starka incitament att undvika att\ngöra vissa besättningsmedlemmar alltför missnöjda.\nValet att överhuvudtaget bli pirat kan förklaras på ett\nliknande sätt. Lönen på de konventionella handelsskeppen\nvar ofta usel. Även om sannolikheten att erövra en större\nskatt som pirat var relativt liten, var ändå den förväntade\nvinsten av att bli pirat stor. Detta kan jämföras med Gary\nBeckers (1968) revolutionerande analys av brott som rationell nyttomaximering från brottslingarnas sida. Självfallet\nförekom det även att tillfångatagna besättningsmän från\nhandelsflottan tvingades att bli pirater, men detta var ett\nundantag snarare än en regel – den förväntade nyttan av\npirater som i strid snarast hade incitament att bidra till en\nförlust var naturligtvis inte speciellt stor.\nÄven bakom användandet av piraternas kanske mest\nstereotypa kännetecken – piratflaggan Jolly Roger – finns\nen ekonomisk förklaring: signalering. En av de största\nkostnaderna förknippad med sjöröveri bestod i att med\nvåld nedkämpa de handelsfartyg som inte frivilligt valde\natt ge upp lasten. Därför gällde det att snabbt signalera\natt motstånd är lönlöst. Det var nämligen inte bara pirater som kunde ha intresse av att attackera handelsskepp\n– rivaliserande länders kustbevakningsfartyg drog sig inte\nför att attackera sina fienders handelsskepp. Eftersom\ndessa kustbevakningsfartyg emellertid inte var lika tungt\nbeväpnade som många piratskepp kunde det ofta vara\nrationellt att försöka kämpa emot. Genom att hissa Jolly\nRoger kunde piraterna snabbt signalera att det är bäst att\nge upp. De var även noga med att etablera ett rykte om\nsig själva som resonliga gentemot besättningar som inte\nbjöd motstånd.\nThe Invisible Hook innehåller kanske inte några direkt\nrevolutionerande idéer. Boken skiljer sig däremot från\nandra populärekonomiska böcker genom att inte bara\ntillämpa ekonomiska teorier om hur incitament påverkar\nmänniskors handlande, utan även erbjuda intressant läsning om några av de mest mytomspunna brottslingarna\ni historien.\nDaniel Hedblom", "id": ""}