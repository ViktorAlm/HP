{"answers": [], "options": [["Trycket från en enig omvärld.", "Den franska befolkningens protester.", "Prestige och viljan till makt.", "Insikten om gamla felsteg och misstag."], ["Landets omstridda roll i EU.", "Landets förkärlek för dramatiska ledare.", "Landets koloniala förflutna.", "Landets relativa oberoende av USA."], ["Resultatet av den franska insatsen blev inte det som regeringen hade hoppats på.", "Regeringen ville inte skylta med att den egentligen bara hade handlat på uppdrag av FN.", "Resultatet av den gemensamma FN-insatsen överensstämde inte med regeringens utlovade Françafrique-politik.", "Regeringen ville undvika anklagelser om att fortfarande bedriva sin kritiserade Françafriquepolitik."], ["Som populistisk och aningslös.", "Som välvillig men eftergiven.", "Som ombytlig och motsägelsefull.", "Som principfast men omdömeslös."]], "questions": ["13. Vad anger textförfattaren som den främsta förklaringen till omsvängningen i Frankrikes inställning till Libyen?", "14. Vad tycks ligga till grund för Frankrikes utrikespolitik, så som den framställs i texten?", "15. Varför ville den franska regeringen dölja att landets militära trupper spelade en avgörande roll i Elfenbenskusten 2011, enligt texten?", "16. Hur kan man bäst karakterisera Sarkozys utrikespolitik, utifrån hur den framställs i texten?"], "article": "Under Nicolas Sarkozys år som president skedde några\nhel- och halvhjärtade omorienteringar av fransk utrikespolitik. Här följer två exempel på sådana.\nDen arabiska våren\nMed Tunisiens jasminrevolution i januari 2011 inleddes den våg av folkresningar och protester mot arabvärldens auktoritära regimer som kom att kallas den\narabiska våren. Det var en utveckling som tog alla på\nsängen, inte minst Frankrike och EU. I åratal hade EU,\nmed Frankrike och andra Medelhavsländer som drivande kraft, tagit hjälp av nordafrikanska regimer för\natt stoppa migrationsströmmarna över Medelhavet och\nhålla nere islamistisk terrorism. Så viktigt var detta för\neuropéerna att de blundade för demokratiska brister i\nregimerna på andra sidan havet och fördjupade samarbetet även när åtaganden om demokratiska reformer inte\nuppfylldes.\nOch trots att Nicolas Sarkozy hade lovat en ny fransk\nutrikespolitik med en större betoning på mänskliga rättigheter fortsatte han på den gamla linjen. Hans debut\nsom Nordafrikapolitiker var spektakulär: i karaktäristisk stil kastade han sig i juli 2007 med hull och hår in i\nslutfasen av EU:s förhandlingar om frigivningen av den\ngrupp bulgariska sjuksköterskor som fängslats i Libyen\noch sände dåvarande frun Cécilia som personlig emissarie till huvudstaden Tripoli. Direkt efter frigivningen,\nsom blev en PR-triumf för Sarkozy, reste han till Tripoli\nför att skörda frukterna av de förbättrade relationerna\nmed Libyen genom att underteckna fransk–libyska avtal\nom bland annat energi och migration och bana väg för\nfranska affärsintressen. Några månader senare kom Libyens ledare Muammar al-Khadaffi till Paris och slog upp\nsitt tält i Elyséepalatsets trädgård.\nDet angav tonen för den fortsatta franska politiken i\nMedelhavsområdet. Ingen i Paris reagerade på de tunisiska protestaktioner som inleddes i december 2010. Den\nnytillsatta utrikesministern Michèle Alliot-Marie solsemestrade med sin sambo i Tunisien mitt under protesterna och lånade ett privatplan av en affärsman med\nband till diktatorn Zayn al-Abidin Ben Ali. Medan regimen i det forna franska protektoratet försökte slå ner\nprotesterna med brutala metoder nöjde sig Paris med\nvaga maningar till ”lugn”. Alliot-Marie väckte uppseende\nmed ett förslag om att bistå tunisisk polis med fransk\nexpertis på demonstrationskontroll. Först när den tunisiske diktatorn väl tvingats avgå stödde Frankrike kraven på demokrati i Tunisien. Ben Alis flygplan, som enligt\nrapporter var på väg till Paris, tvingades vända i luften\nför att söka fristad på annat håll.\nAlliot-Marie tvingades lämna sin post och i samma\nveva började den franske presidenten omprofilera sig\nsom det nystartade libyska upprorets främste supporter.\nFrankrike blev först med att erkänna det libyska övergångsrådet som landets legitima företrädare. I Bryssel\npläderade Sarkozy för sanktioner och flygförbud och\nsade att han, tillsammans med Storbritanniens premiärminister David Cameron, var redo för riktade militära\nanfall mot mål i Libyen. Franska plan blev sedan de första\natt fälla bomber över landet.\nDet går att se flera skäl till denna spektakulära helomvändning. Mycket handlade givetvis om att återställa\nFrankrikes politiska anseende i denna viktiga region. När\nSarkozy i september 2011 hyllades som en hjälte i den\nbefriade staden Benghazi gav jublet återklang över hela\narabvärlden. Det handlade också om att manifestera\nFrankrikes förmåga att agera som en ledande världsmakt\ni ett läge där USA valde baksätesrollen.\nOm Sarkozy dessutom kunde plocka popularitetspoäng inför det kommande presidentvalet var det heller\ninte ovälkommet. Inte heller kunde man bortse från ett\ntill synes genuint personligt engagemang, understött av\nfilosofen och författaren Bernard-Henri Lévy som ringde\nin direktrapporter från det belägrade Benghazi till Elyséepalatset. Libyenaktionen passade ledarstilen hos den\nSarkozy som alltid hade gjort sig bäst vid dramatiska insatser i akuta krislägen.\nFrançafrique\nMedan Algeriet och Indokina vann sin självständighet\ni blodiga strider blev 1960-talets franska uttåg ur\nAfrika söder om Sahara mer odramatiskt. De flesta\nav Frankrikes afrikanska kolonier gick med på att i\nutbyte mot militärt och ekonomiskt stöd behålla starka band till den forna kolonialmakten. Så föddes det\nsystem som kallats Françafrique, en politik skött av\nobskyra nätverk i Elyséepalatset, där franskvänliga\nafrikanska ledare, ofta brutala och korrumperade diktatorer, hållits om ryggen av franska regeringar, ibland\nmed hjälp av franska soldater. I gengäld har Frankrike\nfått internationellt politiskt stöd, fördelaktiga villkor\nför franska storföretag och säker tillgång till strategiskt viktiga råvaror som olja och uran. Med i bilden\nfinns också en ström av svarta pengar från afrikanska vänner som bidrag till franska politikers kampanjfinansiering.\nI sin valkampanj 2007 lovade Nicolas Sarkozy att sätta stopp för detta system. Nu skulle det bli slut med\nfranskt stöd till diktatorer och korrupta ledare i Afrika.\nBistånd skulle villkoras med krav på gott styrelseskick.\nSarkozys utrikespolitik\nJean-Marie Bockel blev Sarkozys minister med ansvar\nför Frankrikes relationer med Afrika. I januari 2008 förklarade han karskt i en intervju i Le Monde: ”Françafrique\nligger på dödsbädden. Jag vill skriva ut dess dödsattest.”\nAv 100 miljarder euro årligen i bistånd till Afrika försvinner 30 miljarder genom ineffektiv förvaltning eller försnillas av rovgiriga ledare, menade han. Bara ett par månader efter intervjun fick dock Bockel sparken – efter\nklagomål från Gabons president Omar Bongo.\nSarkozys kursomläggning blev på sin höjd halvhjärtad.\nTrots vissa tecken på en förändrad attityd, som försöken\natt normalisera relationerna med Rwanda, förblev mycket sig likt i den franska Afrikapolitiken under Sarkozy.\nTonvikten fortsatte att ligga på strategiska ekonomiska\nintressen, och varje Sarkozybesök i Afrika följdes av ett\nveritabelt regn av ”århundradets kontrakt”. Frankrike\nfortsatte också att ge militärt stöd till vänligt sinnade\nregimer, som Tchads president Idress Déby som fick\nfranskt stöd att bekämpa rebeller. Och i april 2011 spelade franska soldater en avgörande roll då Laurent Gbagbo, förloraren i Elfenbenskustens presidentval 2010, till\nsist lyftes bort från sin post och valsegraren Alassane\nOuattaras trupper tillsammans med FN-styrkor gick till\nangrepp mot presidentpalatset i Abidjan. Här agerade\ndock Frankrike på direkt uppmaning av FN:s generalsekreterare och med en färsk resolution från säkerhetsrådet i ryggen.\nInsatsen i Elfenbenskusten gjordes för att hjälpa en\nfolkvald president till makten, och kan därför ses som ett\nuttryck för den nya Afrikapolitik som Sarkozy utlovat.\nSamtidigt var det uppenbart att Paris gjorde sitt bästa\nför att mörka de franska truppernas insats. I Elfenbenskustens mångåriga interna konflikter har Gbagbo profilerat sig som motståndare till den gamla kolonialmaktens fortsatta inflytande medan Ouattara framstått som\nmer franskvänlig. Risken var uppenbar att den franska\ninsatsen skulle framstå som ännu ett exempel på att\nFrankrike i Françafriques anda väljer vilka som ska sitta\nvid makten i landets forna kolonier.\nIngrid Hedström", "id": ""}