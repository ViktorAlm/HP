{"answers": [], "options": [["Att konstnärsrollen behöver förnyas.", "Att konstnärsrollen bör definieras.", "Att konstnärsrollen är föränderlig.", "Att konstnärsrollen förlorat sin betydelse."], ["Att de flesta utövande konstnärer numera egentligen sysslar med information.", "Att kvaliteten inte längre nödvändigtvis bestäms av hur ensamt i sitt slag konstverket är.", "Att konsten intresserat sig allt mer för det ursprungliga och enkla.", "Att förnuftet förlorat sin betydelse som konstnärlig drivkraft."], ["Andlighet och vishet.", "Förfining och elegans.", "Mod och nyfikenhet.", "Egensinne och frihet."], ["Önskan att framställa konstnärligt skapande som en unik form av kreativ verksamhet.", "Försöket att återupprätta det individuella uttrycket i en tid då kollektiva konstnärliga uttryck värderades högt.", "Behovet av att befria det konstnärliga uttrycket och göra konstbegreppet mer gränslöst.", "Protesten mot den moderna framstegsoptimism som hyllade allt nytt men föraktade det primitiva och oförstörda."]], "questions": ["13. Vilket antagande beträffande konstnärsrollen står i fokus för textförfattarens resonemang?", "14. Vilket av följande tar textförfattaren upp som ett exempel på den förändring som konsten genomgått de senaste decennierna?", "15. Vilka egenskaper präglade en sann konstnär enligt den mytbild som tog form på 1700-talet?", "16. Vilket av följande gav enligt textförfattaren upphov till 1800-talets romantiska konstnärsmyt?"], "article": "Konstnärsroll och konstnärsmyt\nOm historien har lärt oss något, så är det att förändringar\ni samhällets struktur innebär förändringar även inom det\nområde vi kallar konst. Både det konstbegrepp vi levt med\nde senaste 200 åren och föreställningen om konstnären\nsom en outsider är samtida med de stora förändringar\ni samhället som moderniteten innebar. I moderniteten\ninnefattas hela den process som tar sig uttryck i det internationella handelsutbytet, den våldsamma tillväxten av\nstäderna, utvecklingen och spridningen av allt exaktare\nvetenskaper och av en teknik som blir alltmer avancerad,\nmen också i framväxten av tidningar och tidskrifter samt i\nstatens och den växande administrationens ökande makt.\nDet var en utdragen process som startade i England i slutet\nav 1700-talet men som pågick under hela 1800-talet.\nPå många sätt är vår samtid fullt jämförbar med tiden\nför modernitetens genombrott för 200 år sedan. Den förändringsprocess som samhället nu genomgår är större än\npå länge. Den digitala revolutionen har inneburit en teknisk utveckling jämförbar med industrialismen. Globaliseringen kan jämföras med uppkomsten av den moderna\nnationalstaten. Internet och informationssamhället är\nidag en lika stor förändring som uppkomsten av tidningsväsendet och den nya offentligheten under 1800-talet. De\nsenaste årtiondena kan vi se en relativt snabb förändring\nockså av grundläggande värderingar inom konstvärlden.\nModernismens intresse för känsla och spontanitet har\nersatts av en konceptuell, mer intellektuell konstuppfattning. Fotot, som länge hade svårt att finna acceptans inom\nkonstvärlden, dominerar sedan ett tag samtidskonsten och\nden digitala tekniken har accepterats på bred front.\nI datorn arbetar alla i grunden med att sortera samma\nettor och nollor, oavsett om man är musiker, filmare, fotograf eller bildkonstnär. Många har utnyttjat detta för att\narbeta gränsöverskridande. Den digitala teknikens inneboende möjligheter att kopiera har befrämjat en citatens\noch samplandets konst. Det unika verkets aura har förlorat sin plats som konstens viktigaste kvalitet. Betraktaren\nhar kommit att få en alltmer aktiv roll i konstskapandet\ngenom att den digitala tekniken har gjort det lättare att\nskapa interaktiva konstverk, och alltsedan 1990-talet har\ninternet inneburit både en ny konstnärlig möjlighet och\nen ny arena för samtidskonsten.\nKonstbegreppet har de senaste decennierna vidgats så\natt det idag är närmast gränslöst. Skillnaden mellan det\nsom är konst och det som är något annat tenderar att bli\nalltmer otydlig. På många sätt verkar vi vara på väg mot\nen situation som liknar den vi hade innan det moderna\nkonstbegreppets födelse. På ett plan kan detta tyckas medföra att konsten som en särskild kategori är på väg att\nutplåna sig själv, men på sikt borde allt detta innebära att\nvi kommer att få se en utveckling mot en ny och annorlunda konstnärsroll.\nIdag är de flesta överens om att konsten som historisk\nkategori föddes under 1700-talet när konst och teknik idéhistoriskt gick skilda vägar och de sköna konsterna skildes\nfrån alla andra typer av konster, som läkekonst och ingenjörskonst. När detta skedde skapades också ett behov av\natt särskilja den på det konstnärliga området kreativa människan från den som var kreativ inom områden som inte\nvar konst. På så sätt bildades en myt om hur konstnären\nskulle vara och bete sig. I föreställningen om den moderna\nkonstnären ingick att denna var en genialisk person som\npå så sätt höjde sig över den vanliga människan. Den förändrade uppfattningen om konstnären sammanföll med\nen förändring av de sköna konsternas karaktär. Fantasin\noch känslan blev allt viktigare samtidigt som betoningen\nav den subjektiva sensibiliteten ökade på bekostnad av förnuftet. Samtidigt växte också ett intresse för den skapande\nkonstnären och de psykologiska processer som ingår i den\nkreativa processen. Den oberoende spontaniteten och\nautonomin hos den kreativa konstnären uppvärderades.\nEn av de viktigaste ingredienserna i myten om den\nromantiska konstnären och hans eller hennes arbete var\nden extrema betoningen av individualiteten. Sinnessjukdomen – fastän farlig och hotande – hörde samman med\nfantasin och kunde vara en källa till värdefulla bilder\noch insikter. Mot slutet av 1800-talet kom däremot den\nromantiska uppfattningen om konstnären och galenskapen att bli alltmer extrem. På litteraturens område kan\ndetta exemplifieras med Arthur Rimbaud och Gerard de\nNerval. Den ene urtypen för den geniala outsidern och\nden andre mentalsjuk.\nPå 1900-talet kom intresset för galenskapen att modereras, men outsidern fann sig väl till rätta i modernismen,\nframförallt under 1900-talets början. Även mycket annat\nav det vi känner igen i en modernistisk konstsyn tillhör\nmoderniteten. Hit hör till exempel föreställningen om\navantgardet, som har sitt ursprung i tron på den ständiga tekniska utvecklingen. Men mitt i det västerländska\n1800-talets framstegsoptimism fanns också en motsatt\nrörelse i uppskattningen av det ociviliserade, det av kulturen och moderniteten oförstörda. Detta yttrade sig som ett\nintresse för det man upplevde som primitivt. Hit räknades\näldre kulturer, medeltida arkitekturstilar och tillverkningsmetoder såväl som afrikansk stamkonst, barnteckningar\noch det omedvetna i människans själ.\nUnder modernismen hyllades en myt om det konstnärliga skapandet, där konstnären helst skulle vara en outsider\näven i konstvärlden. Ett bra exempel på en företrädare för\nen sådan konstsyn är den franske konstnären och konstteoretikern Jean Dubuffet. Han hävdade att konsten desarmerades och förlorade sin subversiva kraft så fort den\nfick etiketten ”konst”. Det var i stället i bilder skapade av\nkonstnärer som befann sig utanför den etablerade konstvärlden som den betydelsefulla konsten stod att finna. För\nDubuffet var konstnären per definition en outsider som\nlevde på marginalen i samhället.\nModernismens föreställning om outsidern går också att\nutläsa i den skrivna konsthistorien. Konstnärer som har\npassat in i modernismens konstsyn har fått framträdande\nplats i konsthistorien på bekostnad av dem som inte på\nsamma sätt har motsvarat den moderna konstnärsmyten.\nOm samtiden nu inneburit denna stora omvälvning av\nkonstvärlden som jag beskrivit i inledningen till denna\ntext, uppstår ju naturligt frågan vad den nya konstnärsrollen kommer att innebära. Finns där fortfarande plats för\nen outsider? Svaret är förstås inte lätt att ge. Ännu visar\nvi ett obrutet intresse för det ovanliga. Att vara kreativ\nhar alltmer ansetts innebära en förmåga att kunna se livet\nur överraskande synvinklar, att formulera problem på ett\noväntat sätt och att vända upp och ner på självklara uppfattningar. Kanske är det fortfarande så att det som fascinerar oss i konsten ofta är det oväntade, det som bryter\nvaneseendet, det överraskande perspektivbytet.\nKonstnärsrollen och myten om den konstnärligt kreative kommer säkert att förändras en hel del i den nya situation som nu råder, men jag är inte säker på att outsidern\nför den skull är död.\nKanske ligger en del av konstens lockelse och subversivitet just i tanken på att den härrör från något säreget och\nannorlunda, omöjligt att kontrollera.\nPer Dahlström\nkonceptuell = som lägger all vikt vid idén\navantgarde = föregångare\nsubversiv = omstörtande", "id": ""}