{"answers": [], "options": [["Motståndskraften hos almarna har försämrats.", "Fler arter av almsplintborre sprider sjukdomen.", "Det har skett en kraftig tillväxt i almbeståndet.", "Svampen som orsakar sjukdomen har förändrats."], ["Fläckvisa områden med död ytterbark.", "Utebliven tillväxt av nya kvistar och löv i grenverket.", "Vissnade grenar i spridda delar av kronan.", "Blånad och mörka ränder i bladens kärlsträngar."], ["Att sterilisera utrustning som har använts vid avverkning.", "Att beskära rötter på angripna träd.", "Att frakta bort gamla döda träd.", "Att använda biologiska bekämpningsmedel."], ["Ja, genom att man kapar de längsta rötterna.", "Ja, med hjälp av speciella bekämpningsmedel.", "Ja, om åtgärderna sätts in tidigt på våren.", "Nej, ett sådant träd tycks inte kunna räddas."]], "questions": ["13. Vilken omständighet gör almsjukan svårare att hantera i dag än i början av 1900-talet, enligt texten?", "14. Vilket av följande är ett synligt tecken på almsjuka, enligt texten?", "15. Vad av följande är enligt texten en helt verkningslös åtgärd om man vill bekämpa almsjuka?", "16. Kan, av texten att döma, en alm som har drabbats av almsjuka överleva, och i så fall hur?"], "article": "Almsjuka\nAlmsjukan började uppträda i nordvästra Europa på\n1910-talet. Almsjukan, orsakad av svampen Ophiostoma ulmi, spreds till Storbritannien där den snabba sjukdomsutvecklingen nådde sin kulmen redan 1930, då\n10–40 procent av almarna i nordvästra Europa och\nStorbritannien hade dött. Angreppen avtog hastigt, och\nomkring 1950 hade de så liten omfattning att sjukdomen inte längre ansågs vara ett hot mot almarna i Europa. Almsjukan spreds också till Nordamerika. Senare\nutbröt en epidemi i USA, orsakad av en ny och mycket\nmer aggressiv form av almsjukesvampen. Den nya varianten spreds till Europa i slutet av 1960-talet. Efter det\natt man blåst faran över återkom således almsjukan i en\nmer aggressiv form, och mellan 1970 och 1990 dog mer\nän 25 miljoner av Storbritanniens uppskattningsvis 30\nmiljoner almar.\nTill Sverige kom den första vågen av almsjuka inte förrän omkring 1950. Den mer aggressiva almsjukan kom\n1980, då Örups almskog i Tomelilla kommun drabbades\nsvårt. Därefter har den aggressiva almsjukan spritt sig\nnorrut och den finns nu i almens hela utbredningsområde\ni Sverige. På Gotland upptäcktes almsjukan så sent som\n2005 och där angrips framför allt lundalmen, som är vanlig i de gotländska ängena. Almsjukan spreds till Sveriges\nfastland och till Gotland med almstockar eller almved\nsom var angripna av almsjukesvampen. Det finns dock\nområden där almbestånd växer avståndsmässigt isolerade från andra almar och där det fortfarande inte är\nnågra angrepp. Någon uppskattning av skadornas omfattning finns för närvarande inte.\nÄnnu känner vi inte till den första almsjukesvampens ursprung. Almarterna i Asien är resistenta mot almsjukesvamp och det kan betyda att det är därifrån den\nursprungligen kommer. Men trots en hel del letande i\nAsien har man inte funnit svampen. I Europa pågår nu\nomfattande hybridisering mellan de olika almsjukesvamparterna. Detta leder troligen till ökad aggressivitet.\nAlmsjukesvampen kan inte ta sig in i trädens ledningsbanor, kärlen, på egen hand utan får hjälp av almsplintborrar (skalbaggar i familjen vivlar). Mindre almsplintborre, Scolytus laevis, är den vanligaste arten och därefter kommer större almsplintborre, Scolytus triarmatus. Tandad almsplintborre, Scolytus multistriatus, finns\ni Skåne, på Öland och i någon mån i Mälardalen, och den\när den enda almsplintborren på Gotland. Scolytus scolytus, vanlig på europeiska kontinenten, förekommer än\nså länge endast i Skåne och Halland men är på snabb\nspridning norrut.\nAlmsplintborrarna lägger sina ägg i innerbarken i\nalmar som håller på att dö eller som nyligen har dött,\nmen där innerbarken ännu är frisk. Även almved som\nlagrats en tid kan fungera som yngelmaterial. Larverna\növervintrar under barken, och på våren fullbildas skalbaggarna. Om trädet är nedsmittat med almsjuka kan\nsvampsporer fastna på de nykläckta almsplintborrarna.\nDe flyger till levande almar för att näringsgnaga i barken\npå grenar i almkronan och då överförs sporer till ledningsbanorna i almkvistar och grenar, som vissnar och\nfår gula blad. Gula grenar här och där i kronan är det första tecknet på ett angrepp.\nSporerna gror och bildar mycel som växer i almens\nkärlsträngar, och där bildas även stora mängder sporer\nsom kan flyta med vätskeströmmar metervis per dygn.\nDen snabba spridningen sker i den yttersta årsringen.\nSvampen är en blånadssvamp och angrepp avslöjar\nsig som brunvioletta eller svarta stråk i vedens längsriktning. På tvärsnitt ser det ut som mörka eller svarta\npunkter eller en sammanhängande mörk rand i yttersta\nårsringen. Trädet försvarar sig bland annat genom att\ntäppa till ledningsbanorna (tyllbildning) vilket förhindrar vätsketransporten. Genom att svampen lätt sprids\ni kärlen omfattas efter hand större grenpartier av angreppet och till sist hela kronan, och trädet kan dö redan\nsamma säsong. Att almkronan inte drabbas regelbundet\nsom vid torkstress är ett tydligt tecken på almsjuka.\nTräd med symptom bör avverkas så fort som möjligt.\nAlmar som är boträd för almsplintborrar men som ännu\ninte visar symptom bör också avverkas. Att träden är\nboträd upptäcks under vintersäsongen då man kan se att\nfåglar letat insekter i barken. Åtgärder bör vidtas senast\nden 1 april. Därefter ökar risken för att det blir så varmt att\nalmsplintborrarna kan flyga och sprida svampens sporer\ntill nya träd. En effektiv saneringsavverkning kan kraftigt begränsa den årliga förlusten av almar till bara några procent.\nUtan bekämpningsåtgärder kan man förvänta sig en\ncirka 90-procentig förlust av almar i omgivningen inom\nde närmsta tio åren. Inom trettio år kan almbestånden\ninom stora områden vara reducerade till huvudsakligen\nbuskar och unga träd.\nRotkontakter med närstående träd är en annan spridningsväg, och för att hindra den spridningen ska avverkningen av det angripna trädet ske så fort som möjligt\nefter upptäckt. Dessutom är det lämpligt att skära av\nrötter som kan förmodas ha rotkontakt med närstående alm.\nAlmved kan under ganska lång tid vara lämplig att\nyngla i. Det betyder att almved måste tas om hand och\noskadliggöras senast i början av april. Observera att\ngammal död ved och träd som är helt barkfallna är \nointressanta för almsplintborrar. Sådan ved bör därför alltid lämnas kvar till gagn för andra, harmlösa\norganismer.\nPå grund av smittorisken ska särskild utrustning användas när man avverkar eller beskär träd som angripits.\nRengör alla verktyg med starkt desinfektionsmedel eller\ngenom upphettning med gaslåga.\nI Nederländerna, Tyskland, Schweiz och USA behandlas enstaka särskilt värdefulla almar med preparatet\nDutch Trig Verticillium WCS850. Preparatet består av\nsporer från en Verticillium-svamp. Det är således fråga\nom biologisk bekämpning. Behandling leder till inducerad resistens, som varar i ett år. Metoden kan vara lämplig om vissa träd behöver skydd en kortare tid, till exempel för att almsjuketräd i närheten ska hinna tas bort.\nPia Barklund", "id": ""}