{"answers": [], "options": [["Att den både kritiserar och beundrar Putins sätt att leda landet.", "Att den får Putin att framstå som både en orsak till och en följd av det ryska samhället.", "Att den både betvivlar och befäster föreställningen om ryssars oförmåga att skapa demokrati.", "Att den beskriver rysk despotism med utgångspunkt i både biologiska och sociala förklaringsmodeller."], ["Som firad offentlig gestalt.", "Som historiskt jämförelseobjekt.", "Som manipulativ och maktlysten person.", "Som representant för en auktoritär ordning. Tsar Putin"]], "questions": ["15. Vad tycks recensenten finna motsägelsefullt i boken Tsar Putin?", "16. ”Trots titeln handlar boken inte om Putin”, skriver recensenten. I vilken egenskap är Putin ändå intressant för Anna Arutunyans skildring?"], "article": "Recension av Anna Arutunyan: Tsar Putin, Ordfront,\n2012.\nNär Vladimir Putin i mitten av juli kom till Krymsk, en\nby uppslukad av lera, var det ett tecken på nåd. När politiken är lika gyttjig och intransparent som leran, som krävt\nminst 171 dödsoffer, står det enda hoppet till ett ingripande från ovan. Bara den högsta makten kan man tro\npå. Putins blotta närvaro blir tecknet på att någon där\nuppe bryr sig, och den oundvikliga uppläxningen av lokala\ntjänstemän beviset för att man inte är övergiven i en värld\ndär folket och suveränen är ohjälpligt sammanbundna.\nÖversvämningarna i Krymsk och Putins visit inträffar\nefter det att Anna Arutunyan, journalist född i Ryssland\nmen uppväxt i USA, skrivit sin bok, men sådant är stadens öde ur hennes synvinkel. Trots titeln handlar boken\ninte om Putin. Putins stålgrå blick, ofta mytologiserad, ser\nhon som ett uttryck för hans kameleontlika natur. Putin är\negentligen ointressant. Han är den han förväntas vara, och\nsom Rysslands ledare återspeglar Putin, enligt Arutunyan,\nRyssland som det förväntas vara.\nBeskrivningen av Putin som en naturlig konsekvens av\ndet ryska samhället, ett tomt kärl i vilket man lägger sina\nförutfattade meningar, har kallats fjäskande. Det är orättvist. Men det är något beklämmande i att en bok som\nförst ifrågasätter den masochistiska föreställningen om att\nryssar inte är lämpade för demokrati ändå beskriver en\n”folksjäl” som tyr sig till ett korrupt och maktfullkomligt\nsystem.\nOm man bortser från den nästan deterministiska\nbeskrivningen av underkastelse i Ryssland skänker boken\nen spännande inblick med historieglasögonen på. Ryssland har, vilket journalister ibland påpekar nästan skadeglatt, haft demokrati av något slag i drygt två decennier\nmedan järnnäven sträcker sig genom århundraden.\nDe historiska parallellerna, som jämförelsen mellan\nsäkerhetstjänsten KGB (i dag FSB) och Ivan den förskräckliges opritjniki-adel som stod över allt utom tsarens vilja,\nkänns ibland något tesdrivna men är alltid intressanta.\nÄven anekdoterna om polisen, affärsmännens skumrask,\nintelligentians avsky, fega tjänstemän och helt vanliga ryssar som inte gillar Putin men ändå röstar på honom är\nläsvärda i sig själva. Den svaga punkten är något svajiga\nuppgifter från anonyma källor om möten som skett eller\ninte skett.\nDet är svårt att skriva ens en notis om Ryssland utan\natt känna sig tvungen att nämna protestgruppen Pussy\nRiot. Bokens avsnitt som beskriver en närmast religiös\nunderkastelse för Kreml – som också värnar sin relation\ntill kyrkan – bidrar också till en förståelse av det ofta missförstådda rättsfallet.\nFör den som stått och frusit i Moskva och sett Kremls\nungdomsgäng Nasji med frenetisk iver fira Putins återkomst, eller vem som helst som undrar varför Ryssland\nväljer en president de flesta ryssar inte gillar (fusk är bara\nen faktor) ger Tsar Putin värdefulla insikter. Det är samtidigt synd att despotism beskrivs som inristat i Rysslands\nsociala DNA – en beskrivning som förresten även drabbar\negyptier, libyer, syrier och andra folk under auktoritärt\nstyre. Längs den stigen finns slutsatser som inte bara förtätar myterna om Ryssland utan också gör dess folk en stor\noch orättvis björntjänst.\nCarl Fridh Kleberg", "id": ""}