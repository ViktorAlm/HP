{"answers": [], "options": [["Att utvecklingen går mot att patienterna ensamma bestämmer över sin död.", "Att vi är på väg mot en ordning där läkare tvingas fatta beslut som går emot deras samvete.", "Att det sker en tillvänjningsprocess som förskjuter tidigare uppfattningar om rätt och fel.", "Att gränsen mellan vad som ska betraktas som botbara respektive obotliga sjukdomar förflyttas."], ["Förändringar sker ofta långsamt.", "Man bör se positivt på förändring.", "Nya förutsättningar gör ibland saker sämre.", "Man bör kunna anpassa sig till nya förutsättningar."], ["Att människors tillit till läkare tar skada.", "Att läkare tvingas agera mot sin egen övertygelse.", "Att människor som redan har det svårt blir ännu mer utsatta.", "Att läkare inte längre agerar utifrån enskilda patienters bästa."], ["Holländska och belgiska läkares misstänksamhet mot självvalt livsslut beror på deras vilja att alltid göra det som är bäst för patienten.", "Läkares rädsla för döden gör dem ovilliga att diskutera möjligheten till självvalt livsslut.", "Svenska läkares motstånd mot självvalt livsslut beror på deras ovilja att vårda obotligt sjuka patienter.", "Läkares förhållandevis höga yrkesmoral gör dem negativt inställda till självvalt livsslut."]], "questions": ["13. Vilken innebörd lägger Maria Norlén i begreppet ”sluttande plan”?", "14. Vilket av följande påståenden stämmer bäst överens med det P C Jersild skriver i sin kommentar?", "15. Vilken risk ser Sven Román med att tillåta självvalt livsslut?", "16. Vilket av följande påståenden överensstämmer bäst med det Berit Hasselmark skriver?"], "article": "Ett sluttande plan?\nUtred självvalt livsslut\nDeath with Dignity Act (DWDA) trädde i kraft i delstaten\nOregon 1997. Lagen innebär att en obotligt sjuk patient\ni livets slutskede på egen begäran kan få avsluta sitt liv\nmed hjälp av en dödlig dos läkemedel som förskrivs av\nläkare för detta syfte. För att få tillgång till självvalt livsslut – ofta kallat läkarassisterat självmord – måste patienter som uppfyller kriterierna följa en bestämd procedur.\nEn samvetsklausul befriar läkare som inte vill medverka.\nMellan åren 1998 och 2014 fick 1 327 personer recept\nenligt DWDA. Av dessa avled 859 efter att ha intagit det\nförskrivna preparatet medan 468 valde att inte använda\ndet. År 2015 fick 218 personer recept i enlighet med\nDWDA. Av dessa avled 132 efter att ha intagit det förskrivna preparatet, vilket motsvarar 3,9 promille av alla\navlidna i Oregon.\nCancersjukdomar är den dominerande diagnosgruppen (77 procent), följt av ALS (8 procent). Drygt 90 procent av dem som utnyttjat DWDA var inskrivna i hospicevård innan, men de allra flesta av dessa avled i hemmet.\nMajoriteten (97 procent) av dem som fått recept enligt\nDWDA var vita och högutbildade. Data visar ingen överrepresentation av personer över 85 år, kvinnor, personer med låg socioekonomisk status eller funktionshinder.\nSedan DWDA lagfästs i Oregon har ytterligare fyra delstater i USA infört möjligheten till legalt självvalt livsslut.\nÄven Kanada har infört en liknande lag.\nPatienter i Sverige efterfrågar ibland självvalt livsslut,\nmen det är okänt i vilken utsträckning. De senaste åren\nhar en rad svenskar rest till Schweiz för att få tillgång till\nassisterat självmord. I studier av den svenska befolkningens attityder till läkarassisterat självmord i enlighet med\nOregonmodellen var en majoritet (73 procent) av de tillfrågade positivt inställda, medan omkring 12 procent var\nemot. Bland svenska läkare var 34 procent för och 39 procent emot. Resultaten indikerar att det i befolkningen finns\nen bred acceptans för självvalt livsslut. Vi välkomnar fortsatt debatt och uppmanar till en utredning av frågan.\nStaffan Bergström m.fl.\nKommentarer\nInte en uppgift för läkaren!\n”Självvalt livsslut” = självmord har alltid funnits och kommer alltid att finnas. Hur kan man ens komma på tanken\natt vi läkare nu ska bidra till detta? Låt den svårt sjuke\nbestämma själv, men blanda inte in mig, tack. När ska\nvi börja ta livet av dementa för att anhöriga försäkrar\natt det är vad de dementa önskar? Snacka om sluttande\nplan. Stoppa detta vansinne.\nMaria Norlén, leg.läk., specialist i geriatrik\nLäkarens uppgift\nFöre 1975 kunde en läkare som utförde abort hamna i\nfängelse. Numera kan en gynekolog som vägrar abort\nmista sin anställning. Läkarens uppgift är inte en gång\nför alla given. Självvalt livsslut sprider sig nu från land\ntill land – utan något ”sluttande plan”. Varför ska denna\nnödutgång vara förbehållen den som har receptblock?\nP C Jersild, leg.läk., pensionär\nP C Jersild, det är visst ett sluttande plan!\nInförandet av assisterat självmord har inneburit ett sluttande plan. Det som alla kritiker förutspått har besannats, till exempel i Holland och Belgien. Initialt tänkte\nman sig att det bara skulle användas vid obotliga svåra sjukdomstillstånd i livets slutskede, men idag har indikationerna vidgats avsevärt. Enligt radioprogrammet Tendens var det till exempel i Holland i början av\n2000-talet två personer med psykiatrisk diagnos som\nfick eutanasi, för något år sedan var det 54 personer. En\nav dessa var en 20-årig kvinna med bland annat PTSD\nefter sexuella övergrepp. Totalt var det 5 500 personer\ni Holland som fick assisterad dödshjälp för något år sedan. Det finns åtskilliga tunga argument mot eutanasi,\ndet kanske starkaste är att det för patienten aldrig får\nråda något som helst tvivel om att läkaren alltid försöker trösta, ofta lindra, ibland bota och ALDRIG skada.\nTullar vi på detta skjuter vi förtroendet för sjukvården i\nsank. Jag hade inte blivit läkare om assisterad dödshjälp\nhade ingått i uppdraget. Vi ska göra allt för att utveckla\nden palliativa vården samt i övrigt följa den modifierade\nhippokratiska eden ovan. Det står var och en fritt att själv\n”ta sig av daga”. Några personer i svår fysisk nöd klarar\ninte av detta på egen hand och kommer att hamna i kläm,\noch det får vi helt enkelt stå ut med.\nSven Román, barn- och ungdomspsykiater\nDödshjälp måste få finnas som en sista möjlighet\nAtt läsa de negativa insändarna här gör mig beklämd.\nLäkare som vägrar all slags debatt om dödshjälp verkar\ninte ha patientens bästa framför sig. Det är välkänt hos\nannan vårdpersonal att många läkare är rädda för döden. Men en lag om möjlighet till dödshjälp är naturligtvis inte till för läkarkåren utan för de patienter där behovet föreligger.\nEtt sluttande plan? Ja, i alla länder som har lagenlig\ndödshjälp hjälper man fler att dö. Men det beror inte på \nslapphet hos läkarna. Det är en följd av att människor\nhar sett hur bra det blev för någon bekant som fick denna hjälp, att mycket lidande kan undvikas när man följer\nintentionerna i lagen. Därför vågar fler patienter be om\nhjälpen och fler läkare tillmötesgå patienternas önskemål. Det viktiga och avgörande i fallet Holland/Belgien\när att ingen läkare blivit dömd till varning/erinran/dråp/\nmord, trots de kontrollnämnder som noga synar fallen.\nAnser svenska läkare att kollegerna i Holland och Belgien\nhar lägre yrkesetik? De holländska och belgiska läkarna\nanser ändå till 90 procent att dödshjälp måste få finnas.\nJa – ”måste finnas”, som ett nödvändigt ont, men dock –\nmåste finnas, då alternativet är sämre.\nBerit Hasselmark, sjuksköterska/barnmorska, pensionär\nVarför läkaren?\nJag kan fortfarande inte inse varför läkaren ska vara inblandad i sina patienters självmord. ”Rädd för döden”,\nsom Berit Hasselmark skriver, är jag definitivt inte, i likhet med många kollegor inom bland annat geriatrik och\nonkologi, det vill säga de områden där man ser flest svårt\nsjuka och döende patienter. Det är mycket mer krävande\noch avancerat att ge den bästa palliativa vård som står till\nbuds, uthärda att en patient är döende, finnas till hands\nför tröst och förklaringar och framför allt avstå från att\ninitiera onödiga utredningar och behandlingar. Det är\ndet sistnämnda som man ser kollegor med egen dödsångest bedriva in absurdum.\nBerit Hasselmark och jag har sannolikt olika definitioner av sluttande plan. För mig är det inte antalet patienter, utan att man glider på indikationerna, vilket redan sker i många länder. Att myndigheter där inte reagerar är ju bara ett symtom på att hela det samhället befinner sig på just detta sluttande plan.\nOm läkarkåren inte lyckas ge den deprimerade god\npsykiatrisk hjälp, ge den smärtplågade god lindring och\nstå ut med att folk är döende, så bör det istället vara\ninom dessa områden vi arbetar med förbättringar.\nMaria Norlén, leg.läk., specialist i geriatrik\neutanasi = dödshjälp\nPTSD = posttraumatiskt stressyndrom", "id": ""}