{"answers": [], "options": [["Cytokinerna tillhör nervsystemet och inte immunsystemet, vilket man tidigare trott.", "Cytokinerna har en mer omfattande och varierad funktion än man tidigare trott.", "Cytokinernas verksamhet är, tvärtemot vad man tidigare trott, till nytta för kroppen.", "Cytokinernas uppbyggnad och sammansättning är helt annorlunda än vad man tidigare trott."], ["Som en prioritering av aktiviteter.", "Som en anpassning till förändrade omständigheter.", "Som en fysiskt eller psykiskt orsakad obalans.", "Som en aktivering av skyddsmekanismer."], ["Stressreaktionerna kan leda till att kroppens eget försvar mobiliseras inför en eventuell skada.", "Stressreaktionerna stimulerar de försvagande funktionerna hos nerv- och immunsystemet.", "Stressreaktionerna kan hjälpa till att motverka de skadliga följderna av akut sjukdomsrespons.", "Stressreaktionerna har en i huvudsak negativ inverkan på immunförsvaret."], ["Kommunikation och samverkan.", "Isolering och förstärkning.", "Balans och uteslutning.", "Försvar och nedbrytning."]], "questions": ["13. Hur kan man utifrån texten bäst sammanfatta forskarnas nya rön beträffande cytokiner?", "14. Hur beskrevs begreppet stress från början, av texten att döma?", "15. Vilken ny kunskap om stressreaktioner presenteras i texten?", "16. Vad kan på ett övergripande sätt sägas känneteckna de fysiologiska processer som beskrivs i texten?"], "article": "Immunsystemet\nTeorin om en psykologisk påverkan på komponenter i\nimmunförsvaret är i många fall pålitlig och väldokumenterad. Däremot har det varit svårare att avgöra vilken\nbetydelse denna psykologiska påverkan på immunförsvaret har för den faktiska hälsan, men även här har vissa\nframsteg gjorts i senare års forskning. Exempel på detta är\natt de förändringar man ser i immunförsvaret hos studenter i samband med stress inför en tentamen också tycks\nleda till att ett sår efter biopsi läker långsammare än under\nen stressfri period.\nStress brukar i allmänhet förknippas med ett försämrat\nimmunförsvar. Generellt tycks verkligen huvudeffekterna\nav stress vara negativa, åtminstone på sikt, men det vore\nen grov förenkling att hävda att stress enbart är immunkomprimerande. Det hänger ihop med det starka anpassningsvärde för bland annat infektionsförsvaret som ligger\ni akuta stressreaktioner.\nI den ursprungliga idén om stress, som formades av\nfysiologen och professorn Hans Selye, ingick en föreställning om en omkullkastad jämvikt, homeostas, där stressorerna kunde vara av både mental och somatisk karaktär. Ny kunskap visar hur relevant Selyes perspektiv var i\ndenna bemärkelse.\nNär en mikroorganism tränger in i vår kropp utlöser\ndetta en larmreaktion som syftar till att skydda och att\nreparera. En inflammation startar, och området kring\nskadan rodnar och blir svullet och ömt. Hur förmedlas\ninformation från skadestället till andra områden, och har\nhjärnan något med saken att göra?\nImmunsystemets celler, de vita blodkropparna, samverkar med nervceller i inflammationsreaktionen och gör\nplatsen tillgänglig och lockande för andra blodkroppar.\nEn viktig grupp signalämnen i detta sammanhang är så\nkallade cytokiner, som utgörs av hormonliknande äggviteämnen. Efter att tidigare ha intresserat endokrinologer\noch immunologer på grund av sin förmåga att orsaka feber\noch aktivera vita blodkroppar, har de på senare tid lanserats som relevanta för gerontologer (eftersom cytokinhalterna stiger kraftigt vid ökad ålder) och faktiskt också för\npsykologer.\nI en artikel sammanställer exempelvis forskarna Steven\nMaier och Linda Watkins olika forskningsresultat och teorier gällande förhållandet mellan beteende och cytokiner.\nFörfattarna sammanfattar rön enligt vilka cytokiner är signalämnen inte bara i immunsystemet utan också i nervsystemet och – inte minst – i kommunikationen mellan\nimmunsystemet och hjärnan. Konsekvenserna av cytokinernas aktivitet är stora, och intressant nog verkar cytokinerna kunna aktiveras inte bara av immunaktivitet som\nsvar på mikroorganismers inträde i kroppen utan också av\npsykologisk stress.\nNågra cytokiner är viktiga i en inflammationsreaktion\noch kallas därför pro-inflammatoriska. När dessa ämnen\nutsöndras aktiveras delar av immunsystemet, men signaler skickas också till hjärnan. Som ett resultat känner vi\noss febriga och trötta samt förlorar aptit, motivation och\nintresse för omvärlden.\nBakom den hängighet vi känner när vi till exempel\nsmittas av influensa tycks ligga cytokinernas påverkan\npå hjärnstrukturer som är viktiga för att upprätthålla\nhomeostas, till exempel hypothalamus och hippokampus.\nI medicinska sammanhang talar man om akutfasreaktionen, där organismen ställer om sig på en rad olika sätt för\natt så effektivt som möjligt försvara sig mot en infektion.\nDet tycks som om kroniska störningar i många av dessa\nmekanismer kan hänga ihop med, och kanske utlösas av,\npsykiska påfrestningar.\nAktiverade immunceller orsakar fysiologiska, beteendemässiga, affektiva och kognitiva förändringar i ett mönster som sammantaget kan kallas sjukdomsrespons. Dessa\nförändringar är adaptiva i återhämtningsprocessen. Exempelvis uppstår feber, vilket ökar kraften i vissa immunreaktioner och gör det svårare för en del smittämnen att\nföröka sig. Sömn- och aktivitetsmönster ändras, vilket\ngör att vi sparar energi som behövs för den kraftigt ökade\nämnesomsättning som krävs vid feber.\nVi tappar aptiten och använder lagrad energi, frigjord\nvia stresshormon, snarare än att söka ny föda. Detta sparar\nockså energi på kort sikt. Tillgången till fritt järn minskar,\näven detta till förfång för en invaderande mikroorganism.\nDessutom kan ökad smärtkänslighet, sänkt sinnesstämning och nedsatt förmåga till viss typ av inlärning påvisas.\nAtt ändra beteende gör att vi lättare blir friska.\nEn evolutionär bakgrund till kommunikationen mellan immunsystemet och hjärnan är troligen att en viss\ntyp av immunceller, som kallas makrofager (”storätare”),\nkommunicerade med nervceller långt innan nervcentra\nsamlades i en avgränsad hjärna. Mekanismer för distanskommunikation har sedan utvecklats mellan hjärna, hormonsystem och immunförsvar.\nNär hjärnan, via cytokinerna, tar emot en tillräckligt\nstark signal från immunsystemet tycks vissa nätverk aktiveras som också är centrala i en stressreaktion. Ett exempel\när att hypothalamus stimulerar hypofysen, vilken i sin tur\nstimulerar binjurarna att producera kortisol. Vi ser alltså\nen klassisk stressreaktion.\nEn hel återkopplingskrets är beskriven på detta sätt, och\nslutsatsen är med andra ord att samma delar av nervsystemet\nförefaller kunna aktiveras antingen av mentala upplevelser\n(akut psykisk stress) eller av infektion. Orsakerna är skilda,\nmen effekterna snarlika. Förutom förändringar i beteende,\nhormonnivåer, aktiviteten hos vita blodkroppar och en\nändrad ämnesomsättning i levern tycks psykiska stressorer faktiskt också kunna ge feber! Faktum är att rampfeber inför att tala offentligt eller att delta i en idrottstävling kan ge förhöjd kroppstemperatur.\nMånga av de stressreaktioner som setts som destruktiva\neller patofysiologiska bör hellre förstås som akuta adaptiva\nantecipatoriska reaktioner som påskyndar återhämtningsprocessen vid en skada. Stress kan till exempel förbereda\nmakrofager för att producera cytokiner. Vetskapen om en\nhotande skada kan så att säga instruera makrofagerna till\nhöjd beredskap och därmed spara tid om en verklig skada\nsker.\nAllt mer inom forskningen talar för att immunsystemets interaktion med nervsystemet är betydelsefull, och\natt kommunikationen mellan systemen kan vara av reglerande natur. En viktig slutsats är att systemen drar nytta\nav en samverkan för att förbättra och förutsäga organismens behov av skydd; en annan slutsats är att vissa gemensamma neuronala, immunologiska och endokrina kretsar\ntycks kunna aktiveras på olika sätt.\n Mats Lekander\nsomatisk = kroppslig\nadaptiv = som uppkommer genom anpassning\npatofysiologisk = som avser hur en organisms funktion\npåverkas av sjukdom\nantecipatorisk = föregripande", "id": ""}