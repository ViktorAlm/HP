{"answers": [], "options": [["Att trakten under en längre period hade varit utsatt för en kraftig temperatursänkning.", "Att trakten bara tillfälligt hade legat under istäcket.", "Att trakten under en period hade stått under salthaltigt vatten.", "Att trakten hade legat under is i minst 18 000 år."], ["Ett varmare klimat.", "Kraftig landhöjning.", "Ett kallare klimat.", "Skiktade vattenmassor."], ["Periodernas tidsindelning.", "Periodernas ordningsföljd.", "Periodernas betydelse.", "Periodernas namn."], ["Som en smart genväg i den marinbiologiska historien.", "Som ett plötsligt språng från salt- till sötvatten.", "Som ett slumpartat avbrott i istäckets tillbakabildning.", "Som en intressant parentes i Östersjöns utveckling."]], "questions": ["13. Vilken omständighet tydde L.J. Igelströms musselfynd 1858 på, enligt texten?", "14. Vad var, av texten att döma, orsaken till Yoldiahavets uppkomst?", "15. Vad syftar textförfattaren på när han skriver att den historiska indelningen av Östersjöstadierna är ologisk?", "16. Hur kan man, utifrån hur det beskrivs i texten, bäst karakterisera Yoldiahavet?"], "article": "läs\nYoldiahavet\n”År 1858 deltog i fältarbetena såsom tillfälligt biträde den\nbekante, skarpsynte bergskonduktören L.J. Igelström och\ngjorde därvid ett mycket uppmärksammat fynd. Han\npåträffade nämligen i varvig lera straxt öster om bron vid\nDjurgårdsbrunn enligt det geologiska kartbladet, eller\nenligt en annan uppgift något östligare, vid Isbladskärret,\nnågra musselskal som enligt O. Torell befunnos tillhöra\nden högarktiska musslan Yoldia arctica, numera hänförd\ntill släktet Portlandia.”\nSå skrev Gerard De Geer i skriften Stockholmstraktens\nkvartärgeologi som utkom 1932. Detta fynd var ett bevis\nför att Östersjösänkan – för första gången sedan avsmältningen av istäcket började för cirka 18 000 år sedan – hade\nhaft en förbindelse med Västerhavet. En förbindelse som\ngjorde det möjligt för marina organismer att vandra in.\nMen låt oss inte gå händelserna i förväg.\nDen stora tappningen av Baltiska issjön vid berget Billingen inträffade i samband med en mycket spännande tidpunkt i klimatutvecklingen efter den senaste nedisningen.\nDet var vid övergången från den kalla yngre dryas till den\nvarma preboreal, för cirka 11 550 år sedan. Temperaturökningen kan ha varit så stor som 12 grader på bara 50 år\noch detta påverkade naturligtvis det skandinaviska istäcket\ni Östersjösänkan på flera sätt. Det producerades mycket\nmer smältvatten från istäcket än tidigare, vilket var orsaken till att en allt större volym vatten strömmade ut ur\nÖstersjösänkan. Därför kunde inget saltvatten strömma\nin de första cirka 250 åren efter tappningen. Som en logisk\nföljd av den ökande smältningen kom också isens front att\ndra sig tillbaka norrut mycket snabbare än tidigare.\nI samband med denna stora tappning och sänkning\nav Baltiska issjöns yta med 25 meter kom så mycket som\nuppemot 70 000 km2\n nytt land att skapas och Baltiska\nissjön övergick i Yoldiahavet. De tidigare sjöbottnarna\nhade mycket instabila sediment. Genom våg- och strömverkan återsedimenterade de på Yoldiahavets bottnar tillsammans med det material som fördes ut med smältvatten\nfrån istäcket. Sammantaget innebar detta att tjockleken på\nde glaciala lervarv som avsattes blev mycket större i tidig\npreboreal tid än under yngre dryas.\nDen nya låga nivån i Yoldiahavet omedelbart efter tappningen innebar stora förändringar för södra Östersjön.\nBland annat torrlades det forna utloppet i Öresund och\nistället kom en bred landbrygga att bildas mellan Sverige\noch Danmark. De stora danska öarna kom att bilda en\nsammanhängande landmassa som var förbunden med\nTyskland. Bornholm var förbundet med tyska fastlandet\nvia en landbrygga och den tyska och polska kustlinjen var\nbelägen betydligt längre norrut än idag. I Arkona, Bornholmsbassängen och i Hanöbukten var strandlinjen vid\ndenna tid belägen på en nivå som idag motsvarar cirka\n35 till 50 meters djup. I Hanöbukten finns till och med\nstubbar på havsbotten av tallar som vuxit på dessa låga\nnivåer.\nFör cirka 11 300 år sedan strömmade äntligen saltvatten\nfrån Västerhavet in i Östersjösänkan under en period av\ncirka 200 år. Att det skedde just då kan ha minst två förklaringar. För det första så hade den fortsatta avsmältningen\nav inlandsisen gjort att passagen genom sunden i Närke\nblivit bredare, vilket naturligtvis underlättade inflödet av\nsaltvatten. För det andra sammanföll denna period med\nen liten tillbakagång i klimatet vilket nu blivit betydligt\nvarmare sedan tappningen av Baltiska issjön. Denna temperatursänkning, refererad till som den preboreala oscillationen, kan i sin tur ha resulterat i att mängden smältvatten från inlandsisen minskade. Detta gjorde det möjligt\nför saltvatten från Västerhavet att tränga in i Östersjösänkan. Salthalten i Östersjön under denna fas av Yoldiahavet gjorde att de glaciala leror som avsattes endast är\nsvagt varviga eftersom lerpartiklar klumpar ihop sig när\nde avsätts i saltvattenmiljö.\nDen näring som det inströmmande salta vattnet förde\nmed sig gjorde att produktionen av växtplankton kom\nigång efter isavsmältningen. Detta syns som en liten\nökning av halten organiskt kol i sedimenten. Det är först\ni leror från denna tid man finner fossila skal av musslor,\nmusselkräftor och mikroskopiska djur- och växtplankton.\nSvarta band av monosulfider i sedimentet visar att döda\nbottnar också fanns i Yoldiahavet. En salthaltsskiktning\nmåste ha utvecklats som förhindrade vattenmassorna att\nblanda sig vertikalt, vilket ledde till syrebrist på bottnarna.\nAndra exempel på fossilfynd i leror avsatta i Yoldiahavet är till exempel ett nästan fullständigt skelett av en\ngrönlandssäl i centrala Stockholm och en vikarsäl utanför\nUppsala. Det finns även rapporter om fynd av en torskfisk, troligen vitling, i ett lertag i Stockholmstrakten. Efter\nundersökningar av den fossila kiselalgsfloran vet vi idag att\nvid slutet av denna marina fas av Yoldiahavet, cirka 11 100\når före nutid, var ytvattnet i hela bassängen svagt bräckt,\nungefär som i dagens Bottniska viken.\nI sediment som är 100 år yngre hittar vi inga spår av\nbrackvattenfloran. Den fortsatta landhöjningen i Närkesunden ledde till att passagen till slut blev så smal och\ngrund att inget saltvatten längre kunde tränga in vilket\nledde till en utsötning av Yoldiahavet. I Vänerbassängen,\nsom fortfarande var en del av Östersjösänkan, kan vi dock\nse spår efter marin påverkan under återstoden av Yoldiahavets korta historia. Med tiden blev dock passagerna\nvia sunden i Närke så smala och grunda att Yoldiahavets\nyta började stiga i takt med landhöjningen i sunden. För\n10 700 år sedan syns de första tecknen på en höjning av\nstrandlinjen i södra Östersjösänkan, och nästa stadium i\nÖstersjöns utveckling börjar.\nYoldiahavet började alltså som en smältvattensjö de första cirka 250 åren efter tappningen av Baltiska issjön. Efter\ndetta följde en cirka 250 år lång brackvattenfas. Havet\navslutar sedan sin historia som en sjö de sista cirka 300\nåren. Trots att detta cirka 800 år långa stadium i Östersjöns utveckling till största delen kännetecknas av sötvatten så har den något ologiska historiska indelningen av\nÖstersjöstadierna, med ordleden -sjö och -hav, behållits.\nDet är trots allt kanske inte helt orättfärdigt, då den korta\ntiden som saltvatten strömmade in i Yoldiahavet uppenbarligen har varit viktig för utvecklingen av biologiskt liv\ni Östersjön.\nThomas Andrén\nBaltiska issjön = Östersjöns första stadium efter isavsmältningen", "id": ""}